Shillong, Jymmang 10: Ka Khasi Hills Autonomous District Council (KHADC) kaba dei ban sumar bad ïada ïa ki khlaw ki btap kat kum ka hukum jong ka Ïingkashari Supreme Court, kala leh matlah ïa ka jingpom dieng pathar ha ki khlaw ka Ri-Bhoi District kham tam ha ki thaiñ Byrwa kaba la kylla long mynta kum ka Kad khaïi dieng be-aiñ.

Shaei ka Working Plan Working Scheme jong ka Ïingkashari Supreme Court?..Hato ka KHADC ka la don ïa ka Working Scheme ba lah ban ai jingbit ïa ka jingpom dieng hapoh u pud u sam jong ka, la ka dei ka khlaw Hima, khlaw Raid, Khlaw Shnong ne wat ki khlaw shimet.

Ki Khlaw ba rben ha shilynter ka surok na Lad Sumer sha Zero Point ba kynthup ïa ka Byrwa, 4 Nombor, 5 Nombor, Umtham, Ryngkang Khla bad ki Sshnong ba marjan khamtam ki khlaw ba don harud jong ka Wah 5 Nombor, kila syllen lut mynta na ka jingpom dieng pathar bad kaba ipang met ban peit ka long ba baroh ki dieng met (ki jait pa ki jait dieng) kila shah pom lut naduh kiba rit eh haduh kiba heh na ka jingrhah jubor jong ki Nongkhaïi dieng.

Kaba isangsot eh ka long ym tang ka jingpom ïa ki dieng kala pynsyllen lut ïa ki khlaw hynrei wat ka Wah Umtrew kaba tuid sha Dam Zero Point kala jot la julor na ka jingpynkhyllem ïa ki dieng hapoh Wah, kaba long kum ka jingdusmon ïa ki dohkha dohpnat kiba im ha kane ka Wah.

Ka Shnong Byrwa kala kylla mynta kum ka Kad Khaïi Dieng bad baroh ki dieng ba pom na ki khlaw jong ka thaiñ la lum thup ha kane ka Shnong ban pynïaid iew sha ki karkhana bad ki Pajwa thang mawshun kiba don ha kylleng ki jaka ka Jylla.

Lah ban kdew hangne ba ka Working Plan Working Scheme ka dei kaba hap ban pynkhreh da ka Jylla (Sorkar bad ADC) kat kum ka jingbthah jong ka Ïingkashari Supreme Court haba pynjynsur ïa ka hukum khang pomdieng ha Jylla ba la pynjari ha u snem 1996. Ïa ka Working Plan Working Sheme hap ban mynjur da ka Ministry of Environment & Forest (MOEF) ka Sorkar Kmie.

Ka KHADC kaba don ïala ka jong ka Tnad Khlaw kaba dei ban ïada bad sumar ïa ki khlaw ki btap, kala leh matlah ïa kane ka jing pom dieng pathar ha kane ka thaiñ jong ka Ri-Bhoi kaba hap hapoh ka Umsning Constituency....Shaei ka “The United Khasi Jaintia Hills Autonomous District (Management and. Control of Forest) Act. 1958 bad ka ‘The UK-JHAD (Management and Control of Forests) Rules, 1960..’...Hato kane ka Aiñ ka dei thik tang na ka bynta ban buh Check Gate ban ïoh kamai khajna na ki dieng ne ki markhlaw?.

Ka KHADC ka dei ban buh jingkylli ïa ki Heh Ophisar ka Tnad Forest khamtam ïa u Forest Ranger ba dei khmih ïa kane ka thaiñ- balei ba matlah ïa kane ka jingpom dieng pathar kaba long kum ka jingpynkheiñ ïa ka hukum jong ka Ïingkashari Supreme Court kaba la buh da ki kyndon ban hap bud thik pa thik la ka long ïa ka Sorkar Jylla ne ki Autonomous District Council (ADC).

“Ka jingpom dieng hapoh u pud u sam ka Sixth Schedule ka dei ka jingkhmih bad jingkitkhlieh jong ki District Council. Ki Council kim lah ban shu ai jingbit pomdieng pathar khlem ka Working Scheme” ong u CP Marak, Principal Chief Conservator of Forest (PCCF) ka Sorkar Jylla haba bynrap “Ka Tnad Khlaw jong ka Jylla kam lah ban tuklar ïa u pud u sam ka Sixth Schedule”.

Une u Heh Ophisar u ong ba kumba long mynta ka KHADC kam pat don satia la ka jong ka Working Scheme bad ka jingpom ïa ki dieng ka long kaba be-aiñ lada ym ïoh jingbit kat kum ka scheme ne ki Rules pom dieng.

Haba kubur ba ka jingpom dieng ha ki thaiñ Byrwa-Umtham ka long kaba be-aiñ, u Additional Chief Forest Officer (ACFO) ka KHADC Bah R.Kylla ula ong “Haduh mynta hi ngi khlem ai jingbit ban pom dieng na ki khlaw jong ka thaiñ bad ka Ophis kam don jingtip ruh ïa ka jingpom dieng. Ngi khlem pat ïoh ïa kano kano ka report kynthup ka report na u Ranger ba dei ban peit ïa ka Range”.

U Bah Kylla u ong ba lada ka Ophis ka ïoh ïa ka report, kan sa phah tohkit bad sa leh ïa kaba donkam.

Kum ban shu pynkynmaw, ka Executive Committee jong ka People’s Democratic Forum (PDF) ba synshar ïa ka KHADC ha ka Dorbar synai jong u snem bala lah, kala wanrah ïa artylli ki Bill-ka United Khasi-Jaintia Hills Autonomous District (Management and Control of Forest) (VIth Amendment) Bill, 2016 bad Amendment Rules, 2016 lem bad ka United Khasi-Jaintia Hills District Fisheries Act (Second Amendment) Bill, 2016. da ka jingthmu ban ïada bad sumar ïa ki khlaw ki btap bad ki jingim ba don ha ki Wah kiba hap hapoh u pud u sam ka KHADC.

Haduh katno kine ki Bill ka KHADC ki lah ban wanrah jingmyntoi bad long shisha ki lad jingïada naba wat ïa ki Aiñ bala don lypa bad khamtam eh ka hukum jong ka Ïingkashari Supreme Court ruh ym shym la lah ban pyntreikam. Shillong, Jymmang, 10: Ki nongri Khñiang kiba trei kum ki Muster Roll ha ka tnat Sericulture & Weaving ka Sorkar Jylla ki la pan jingpynshai na ki bor bahalor hadien ba ki la lap ïa ki kyrteng jong ki ‘Nongtrei Rngai’ na ka jubab RTI ba la pan da ka Kong Angela Rngad na kane ka tnat.

Ka Thma u Rangli Juki (TUR) ka la rai ban leit mudui sha u Vigilant Commisioner ka Jylla da kaba aiti ïa ka kaiphod ba la lap na ka jubab RTI ba la ïoh na ka tnat Sericulture and Weaving. Ha kajuh ka Kong Angela Rngad ka la kyntu ïa ki Ophisar bad ïa ki bor pynïaid kane ka tnat ba kim dei ban wengkam ne byrngem ïa ki Muster Roll ba mih shakhmat ban long ki sakhi halor kane ka jubab RTI namar ki dawa ban ïoh ïa ka jingpynshai halor ka jingshah wengkam bad ka jingshah pyndonkam bakla ïa ki kyrteng Rngai ba la pynrung ha ki Muster Roll Sheet.

Da ki phew ngut ki nongtrei Muster Roll ka tnat Sericulture and Weaving na Ri-Bhoi, East Khasi Hills bad Ummulong mynta ka sngi ki la wan ïashim bynta ha ka Public Hearing ba la pynlong da ka Thma u Rangli Juki, (TUR) ha Deba Das Memorial Community Hall, Bishnupur, Shillong, ha ryngkat ka jingïadonlang u Pastor Nathan Diengdoh bad i Kong Patricia Mukhim, Editor ka kotkhubor The Shillongtimes kiba long kum ki Nongpeit Pyrman kynthup.

Katkum ka jubab RTI la lap naduh u snem 2010 haduh 2016, la lap ba la siew tulop pynban sha ki“Nongtrei Rngai” kiba la pynrung da ki Manager ba dei khmih ïa kine ki Farm bad lap ruh ba ki don ki Muster Roll kiba la shah soi tuh ka kyrteng ha ki bnai ba ki la shah pynsangeh jingtrei ha kane ka tnat.

I Kong E. Kharkongor, Muster Roll ka Govt. Sericulture Reeling Unit, East Khasi Hills District i la pynpaw ïa ka jingsngew lyngngoh ban lap na ka thup soi kyrteng jong ka Muster Roll Sheet kaba pynpaw ba ki don haduh 15 ngut ki nongtrei katba ha ka jingshisha ki Muster Roll ba ju trei manla ka sngi ki don tang 10 ngut kiba ju ïoh ka jingsiewdor sngi kaba T.140 spah.

Haba kheiñ ïa ka jingpisa ba la pynsyrwa ban siew sha ki Nongtrei Rngai kiba paw kyrteng ha ka Muster Roll Sheet naduh u snem 2010 haduh 2015 ka long T.5,71,560 lak.

“Nga lyngngoh ban ïohi na ka jubab RTI ba la sei pisa ha ka kyrteng jong nga wat hadien ba nga la shah pynsangeh treikam naduh Ïaiong, 3013 haduh April 2014,” la ong i Kong K. Kharkongor, i para jong i Kong E. Kharkongor.

“Shano ka pisa ka leit bad kito kiba donkti halor kane, ki dei ban ai jingpynshai,” ong i Kong E Kharkongor.

I Kong J. War, ba trei Muster Roll ha ka jaka ri Khñiang (Regional Farm) ka tnat Sericulture ha Ummulong, i la ong, “wat ïa ka tulop ruh ngi ïoh ha Kper. Kim (Manager) ju khot ïa ngi ban soi ïa ka Muster Roll Sheet hynrei ki shu phah soi beit tang ïa ka Stamp namar ngim ju leit hi ruh ha ophis ki Manager.”

U Bah Ambrose Rymbai, Kurim jong i Kong J. War, u pynpaw ka jingkyndit ban ïoh ïa kyrteng jong u kaba paw ha ka Muster Roll Sheet wat hadien ba u la shah pynpep trei naduh 2014 haduh 2016.

“Kumno ki pyndonkam ban soi thok ïa ka kyrteng jong nga,” ong u Bah Ambrose bad bynrap, “wat haba nga khlem trei shuh.”

Nalorkata, i Kong J. War i ïathuh ba ki nongtrei Muster Roll ha Regional Farm, Ummulong ki don tang 7 ngut hynrei katba ki “Nongtrei Rngai” ba paw kyrteng ha ka Muster Roll Sheet ki don jin haduh 24 ngut ha kaba la pyni ba la siew T.140 spah shi sngi.

Haba kynthoh halor ka jingpynduna bai sngi da ka tnat Sericulture and Weaving, kane ka longkmie ka la ong, “nalor ba ki siew tang T. 100 ha ka shisngi ym T.140 kumba pynpaw ha ka Muster Roll Sheet hynrei wat haba ngi pep trei tang shi sngi ruh ki khate noh ïa ka bainong sngi jong ngi.”

I Kong P. Lyngdoh Khatar, Muster Roll ka Sericulture Nongpoh i ïathuh, ha u snem 2010-2015 ki don tang 10 ngut kiba trei Muster Roll bad ha u snem 2017 ki don sa tang 7 ngut. Hynrei katkum ka jubab RTI la lap ba ki Nongtrei Rngai ki don haduh 58 ngut.

I ïathuh ruh ha u snem 2015 ki don 15 ngut ki Muster Roll kiba la shah pynpep trei hynrei kaba lyngngoh pat ka long ba ki kyrteng ki dang paw ha ka Muster Roll Sheet.

Haba ïathuh halor ka jingïoh jingsiew, i la ong, “naduh u snem 2010 ngi ïoh tang 160 tyngka shisngi haduh u snem 2015 watla ka dor sngi ka dei T.180 shi sngi. Hynrei ha ka Muster Roll Sheet la pynpaw ba la siew T.180 shi sngi, katba kiba ïoh ïa ka jingsiew T.180 shi sngi ki don tang arngut.” I ïathuh bynniaw ruh ba ka tnat Sericulture ka khate beit ïa ka bai sngi wat lada ki pep trei tang shi sngi haba ki pang ne shitom.

Ym tang katta, ka tnat Sericulture ka la pynrung ruh ïa ka kyrteng ki khun jong ki Muster Roll ha ka Muster Roll kum ki Nongtrei Rngai bad pynpaw thik thik ruh ba ïa ka bai sngi kaba ju siew shi bnai kynthih la siew sha ka Personal Account jong ki.

La lap ruh lyngba ka jubab RTI ba ka Laxmi Rai, kaba la trei naduh u snem 1963 ha Reeling Unit ka la shah sangeh noh kynsan na ka kam Muster Roll ha u bnai Risaw, 2015, katba ka kyrteng ka dang paw ha ka Muster Roll Sheet ba pyni ba ka jingsiew bai sngi ka dang bteng haduh 2016.

Kane ka jubab RTI ba la sei madan mynta ka sngi ka la pynsawkyrang ïa u C.K Marak, Deputy Director bad ïa ki ophisar ka tnat Sericulture and Weaving kiba la ïadonlang ha kane ka Public Hearing hadien ba kine ki Muster Roll ki la pynpaw paidbah ïa ka jingshah pyndonkam bakla ka kyrteng, ka jingsoi kaba pynpaw pyrthei ïa ka jyrsieh bamsap bashyrkhei kaba hapoh kane ka tnat.

U C. K. Marak um shym la lah satia ban ai jubab ba pynhun ïa kine ki Muster Roll halor kane ka jubab RTI wat na ka liang ka Kong R Lyngwa, DSO ka Ribhoi ka la jubab kulmar haba pan jingpynshai halor ka jingpynmih ka tnat Sericulture ïa ka kyrteng ki “Nongtrei Rngai” ha ka Muster Roll Sheet bad ka jingpyndonkam bakla ïa ka kyrteng ki Khun jong ki.

Ka Kong Angela Rngad ka la ong, “haba bishar katkum ka jubab RTI ngi lap ba ka don ka jyrsieh bamsap kaba shyrkhei bha na ka jingsiew bainong ïa ki Muster.” Shillong, Jymmang 10 : Ka Khasi Hills Autonomous District Council (KHADC) ka la pynkhreh mynta ban ïa khun pyrshah ïa ka hukum ba pynmih da ka Meghalaya High Court ban pynpyntreikam ïa ka Limitation Act, 1963 ha kane ka jylla.

“Shen ngin sa rai, la ngin ujor da ka Review Petition ha ka High Court lane da ka Special Leave Petition (SLP) shah ka Supreme Court pyrshah ïa katei ka hukum,” ong u Chief Executive Member ka KHADC, Bah PN Syiem haba kren bad ki lad pathai khubor hadien ka jingïakynduh ïa ki dkhot ka HNYF hynne ka sngi.

Katkum ka jingong jong u CEM, katei ka aiñ ka lah ban ktah haduh katta katta ïaka hok jong ki trai muluk trai jaka ha kiba bun ki bynta. La ong ruh ba katkum katei ka Limitation Act, 1963, kito kiba kwah ban ujor pyrshah ïa kano kano ka hukum ki hap ban leh ïa kata ha ito i por ba la buh ne kdew lym kumta kin ym ïoh lad shuh.

Na ka liang u Bah PN Syiem u la ïathuh ruh ba ha kane ka taïew hi un lum ïa ki stad aiñ ban ïa kren bad ïatai sani halor katei ka bynta. Ïa katei ka sienjam u CEM u la pynpaw hadien ba ka HNYF hapoh ka jingïalam jong u General Secretary, Bah Sadon Blah, ki la kyrpad ïa ka KHADC ba kadei ban tuklar mardor halor katei ka phang.

Da kaba kdew halor ka hukum ba pynmih da ka Meghalaya High Court ha ka 12tarik Ïaiong, 2017, u Bah Sadon u la ong ruh ba katei ka aiñ kan ktah ruh wat ïa ka Khyrnit ba Hynriew jong ka Riti Synshar jong ka Ri bad wat ïa ka rukom treikam jong ki district council.

Na ka liang u Bah Sadon haba kren bad ki lad pathai khubor ula ong ba ïa katei ka hukum lada ym lah ban shimkhia ha ka lynti kaba dei bad ha ka por kaba biang, kan ktah wat ïa ki kamram treikam jong ki Autonomous District Council ha ka jylla.

Nalorkata, u la ong ruh ba lada ïa ka aiñ (Act) jong ka Parliament la pyntreikam khlem da bishar bniah shwa ïa ki kyndon jong ka Sixth Schedule, kam don jingmut shuh ban don wat ïa ki district council.

Na ka liang utei u heh ka HNYF u la ong ruh ba ha ka 22tarik u Jymmang, 1989 u Secretary jong ka tnad Law ka sorkar Meghalaya u la kdew shai ha ka shithi sha u Regional Manager -II ka State Bank of India (Regional Office), Dhanketi ba ka Limitation Act, 1963 kam treikam shuh ha ki jaka riewlum jong kane ka jylla.

Ha katei ka jingiakynduh, ia ka HNYF la synran lang ruh da u Executive Member ka tnad Elaka Bah Latiplang Kharkongor bad MDC ka Laban, Bah Ricky Shullai. Shillong, Jymmang 10: Ka Jaiñtia Hills Autonomous District Council (JHADC) ka dei ka Council ba nyngkong eh napdeng ki lai tylli ki Autonomous District Council (ADC) ka Jylla, kaba la jam shakhmat ban shim ïa ki lad ban ïada bad sumar ïa ki khlaw ki btap kumba la bthah da ka Ïingkashari Supreme Court hadien ba pynjynsur ïa ka hukum khang pomding u snem 1996.

Ka Khasi Hills Autonomous District Council (KHADC) ka dei kaba shatdong eh bad kat haduh mynta kam pat leh eiei satia watla ki khlaw ki btap kila nang syllen nang syllen wat hapdeng ki aiñ ki kanun ba kala thaw.

Kane ka jingïapher kala paw na ka jingpyntreikam ïa ka Working Plan bad Working Scheme bala bthah da ka Ïingkashari Supreme Court-kaba khang ban pom dieng khlem da don ka scheme ban pynjyrngam bujli ïa ki jaka.

Kat kum ka khubor na ka Tnad Forest & Environment ka Jylla, ka JHADC haduh mynta kala pyntreikam ïa artylli ki Working Scheme bad ha ka bynta kaba ar, kane ka Council kala pynkhreh haduh 56 tylli ki Skhim ban lah pomdieng hapoh ka District kat kum ka jingdonkam. Hynrei ka KHADC haduh mynta kam pat don satia wat kawei ruh ka Working Scheme kaba la treikam hapoh u pud u sam jong ka.

“Ka JHADC mynta kala pynkhreh haduh 56 tylli ki Working Scheme ki ban sa ïoh jingmynjur mynta na ka MoEF” ong u CP Marak Principal Chief Conservator of Forest (PCCF) ka Jylla haba bynrap “Kane ka Council kala dep pyntrei teng ïa ki Working Scheme ha ki snem bala leit”.

Hynrei haba phai sha ka KHADC, une u Heh Ophisar ula ong “Ka KHADC kala ïoh teng ïa kawei ka Working Scheme ha ki snem bala leit hynrei ka khlem lah satia ban pyntreikam pura ïa ka. Mynta lei kam shym la don satia kano kano ka jingtyrwa working Scheme na ka Council”.

U CP Marka u ïathuh ba dang myn ha ka 18 tarik Ïaiong, u Addl PCCF ula lum ïa ka jingïalang bad baroh ki Chief Forest Officer jong ki lai Tylli ki Autonomous District ban ïasyllok halor ka jingpynkhreh ïa ki Working Scheme hynrei na ka liang ka KHADC kala pyni jingeh ba kam lah satia ban pynkhreh ïa ka jingtyrwa.

Halor kane, u ïathuh ba ka Tnad kala kyntu ïa ka JHADC kaba la pyntrei shaid shaid ïa ka Working Scheme ba kan iarap lem ïa ka KHADC ha kaban shna ïa ka Scheme khnang ba kan long ka lad jingïada ïa ka mariang. Nongpoh, Jymmang 10 : Wat la shibun ki jingeh ba ki nongrep Slasha ha Ri Bhoi ki ïa kynduh jingeh ban kyntiew ïa ka kam rep Slasha kaba ki angnud mynta ban pynmih ïa ki Slasha ba khlem da ai dawai (Organic Tea), hynrei ka jingiaineh bad ka jinglen lade ban kyntiew ïa kane ka kam rep Slasha ka la sdang ban seisoh bad daw ïaid shaphrang kumba la angnud da ki Nongrep Sla ka Ri Bhoi.

Kane ka la paw pyrthei mynta ka sngi ha Ri Bhoi, ha kaba u Myntri Rangbah ka jylla, u Dr. Mukul Sangma ha ka jingdon ryngkat u Myntri barim ka jylla, u Dr. Mukul Sangma ula wan ban buh ïa u Mawnongrim jong ka Karkhana Shna Sla ba la tip ha ka ktien Nongwei kum ka Tea Processing Unit, kaba dei kawei na ka Karkhana kaba kin pynmih ïa u Slasha ba khlem da ai dawai.

La sakhi lang ruh ha kane ka sngi ba la plie ïa u Mawnongrim katei ka Karkhana Shna Slasha da ka jingdon lang u P. Sampath Kumar, IAS, Commissioner & Secretary, Agriculture, u Assistant Director Agriculture, u Bah Maqbool Lyngdoh Suiam, u Deputy Commissioner ka Ri Bhoi, CP Gothmare, u Superintendent of Police, u R.P Singh bad kynthup ruh kiwei kiwei ki riew rangbah, ki nongrep slsha bad ki dkhot nongïalam ka ARSLA Tea Grower’s and Producers Society.

U Bah Comfortstone Rympei bad u Bah B.W Chyne, uba dei u Secretary ka Society, ha kane ka jingwan buh ïa u mawnongrim da u Myntri Rangbah ka jylla, ki la ai ruh ka jingkren ban pynshai sha ki paidbah halor ka jingiaid lynti halor ka kam rep slasha ha Ri Bhoi, kaba ki ïa kynduh jingeh bad kumno ki poi shaduh katei ka thong kaba ki angnud ban kyntiew ïa ka rep slasha kaba khlem da pyndonkam ïa ki dawai dashin (fertilizer).

U Bah B.M Chyne, u la ïathuh ruh ba ka kam rep slasha ha Ri Bhoi ka la sdang mynta la 30 snem ha Ri Bhoi bad ka jingeh kaba ki ïa kynduh ka dei ka jingbym don la ka jong ka Karkhana ban shna slasha ha kaba ïa ki slasha ba ki kheit na ki Kper slasha la hap ban die tad sha Assam.

U la ïathuh ruh ha kaba sdang ka sorkar ka la pyrshang ban ai ka jingkyrshan ïa ki nongrep slasha ban kyntiew ïa ka kam rep slasha kum ka lad ïoh kam ioh jam ban pyndap ïa ka ïing ka sem, hynrei kane ka jingiarap ka sorkar kala kut noh tang ha shiteng lynti bad bun nongrep slsha ki la ban sangeh noh namar kim lah ban kot bor halor ka jinglut jingsep kaba ki donkam ban kyntiew ïa ka kam rep slasha.

U la ïathuh ruh ba ïa ka Arsla Organic Tea Growers and Producers Cooperative Society la sui la shor ïa ka bad la register ruh sha ka sorkar da ka jingthmu ba ki ïakhun ban don noh la ka jong kata ka Karkhana ban shna Slasha, khnang ba kin lah ban kyrshan ïa ka kam rep slasha bad kumjuh ruh kan long ka jingmyntoi ha ka liang ka kamai ka kajih lyngba ka kam rep slasha ban pyndap ïa ka ïing ka sem.

Shuh shuh, u la ong ruh don shibun ki jingeh ba kum ki nongrep slasha ki ïa kynduh ha ka kam rep slasha, hynrei da ka jingkyrshan bad ka jingkitkhlieh ka Tea Development Centre, Umsning, ka la don shibun ka jingkylla bad ki la ioh ruh shibun ki jingmyntoi ban dang kyntiew ïa ka kam rep slasha. Kum ka Society ka khmih lynti ruh ba ka sorkar kan dang kyrshan ïa ki nongrep slasha ha ka jylla khnang ba ka jingthmu bad ka jingangnud ban kyntiew ïa ka kam rep slasha kan long kaba jop bad ruh ki nongrep slasha kin ioh ïa ka jingmyntoi ban pyndap ïa ka ïing ka sem lyngba ka kam rep slasha, u la bynrap.

Haba kren ruh ha kane ka sngi kum u kongsan ban plie ïa utei u Mawnongrim ka Tea Processing Unit ha Umsning, u Dr. Mukul Sangma u la ai ka jingiaroh kaba khraw ïa ki nongrep slasha ka Ri Bhoi, namar wat hapdeng shibun ki diengpyngkiang bad ki jingduna ba ki ïa kynduh ha ka kam rep slasha, hynrei ki kloi ban iaineh bad ruh ban pynim ïa kane ka kam rep slasha ha ka jylla.

U la ong ruh ba na ka liang ka sorkar ruh ka la pynshlur ïa ki nongrep ba kin shim ïa ka kam rep kaba khlem da pyndonkam dawai, namar ka thong jong ka sorkar ka longba ki paidbah kin lait ban bam ïa ki jhur ki jhep ne ki jingthung kiba la wieh dawai kaba lah ban ktah ïa ka koit ka khiah ki paidbah.

Kumba ka Society ka la kyrpad ruh ïa u Myntri ba un phai khmat sha ki nongrep Slasha, u Dr. Mukul u la ong ba ki nongrep slasha ki dei ban don ka jingiatylli bad ka jingtrei shitom ban kyntiew ïa kane ka kam rep slasha, anmar ka kam rep slasha kam dei tang kata ka kam kaba ki lah ban kyrshan ïa ka ïing ka sem, hynrei lada ngi lah ban pynheh shuh shuh ïa ka jaka rep slasha kan long ruh kum kawei na ka jaka jngohkai pyrthei ban khring ïa ki nongjngohkai ba na shabar jong ka jylla.

U la ruh ba ka sorkar kan bteng ban ai ka jingkyrshan ïa ki nongrep slasha ha ka jylla bad u la kyntu ruh ïa ka Society ba kan jied ïa ka jaka kaba kham heh ban pynlong kum kawei na ka jaka jngohkai pyrthei lyngba ka kper slasha, namar ka thong jong ka sorkar ka kwah ban kyntiew ïa ki nongrep ym tangba ki ïoh jingmyntoi na ka jingmih jong u slasha hynrei kin ioh jingmyntoi ruh na ki nongjngohkai pyrthei ba na shabar ka jylla ban kyntiew ïa ka ioh ka kot jongki.

Nalor ba u la kular ba ka sorkar kan shim khia ban iarap ïa ki nongrep slasha ha ka jylla, u Dr. Mukul Sangma, u la kyntu ruh ïa ki nongrep slasha ba kin pynmih ïa ki slasha kiba iaid ïew (Good Quality), khnang ba u slasha uba mih na ka jylla un iaid ïew ym tang ha ka jylla, hynrei un iaid iew ruh wat shabar ka jylla bad ka ri kaba long shisha ka jingmyntoi ban kyntiew ïa ka ioh ka kot jong ki paidbah lyngba ka kam rep slasha ha ka jylla, u la bynrap.

Kiwei kiwei kiba la ai jingkren ha kane ka sngi ki kynthup ïa u Dr. D.D Lapang, uba la kyrshan ruh ïa ki nongrep slasha ba ka sorkar kan phai khmat sha ki nongrep slasha, khnang ba kane ka kam rep slasha ha ka jylla kan ai jingmyntoi na ka bynta ban kyntiew ïa ka ioh ka kot ki paidbah ha ka jylla. Shillong, Jymmang, 10: “Ka BJP kam dei kaba pyrshah ïa ka jingbam doh masi bad kaba pyrshah ïa ka jingngeit Niam jong ki paidbah ka ri bad ka Jylla baroh kawei,” ong u Ma Shibun Lyngdoh, President ka BJP haba kren ha ka jingïalang paidbah ba la pynlong da ka Party ha Shella Consituency.

Ki nongïalam rangbah ka BJP ki la hiar sha Shella Consituency ban pynkhlaiñ ïa ka Party na ka bynta ban pynkhreh ïa ka elekshon 2018 sha ka Ingdorbar Thawaiñ. Kane kam dei shuh ka sien banyngkong ba une u Nongïalam barangbah ka BJP ha ka Jylla un hiar sha Shella hynrei la sngewthuh ba kin dang bun ki jingïalang ba un sa hiar sha Shella nangne shakhmat ban pynshai ïa ki mat treikam jong ka Party.

Ha ka sngi saitjaiñ jong ka taiew baladep, ka Party ka la khot ïa ka jingïalang ha Saitsohpen, Sohra ha kaba la ïadonlang ki nongïalam kiba hakhmat bakynthup ïa u Bah Ernest Mawrie Vice President, Kong Susset Kurbah nongïalam ka Mahila, Kong Subitra Laloo nongïalam Mahila ha State, Bah Babul Suting nongïalam ka District bad kiwei pat ki nongïalam. Ha katei ka juh ka sngi la plie ïa ka ophis treikam jong ka Shella Mandal kaba don ha Saitsohpen, Sohra.

U Ma Shibun u la ong ba ka dei tang ka jingkynnoh jong ki riew shimkabu kiba tieng ïa ka BJP ban pynsaphriang ïa ki khubor hamsaïa ba ka dei ka party kaba pyrshah ïa ka jingbam dohmasi bad kaba pyrshah ïa ka jingngeit Niam, tang namarbaki kyiuh that that ïa ka jingkhlaiñ jong ka Party ha kine ki sngi.

Haba kynthoh ïa ka jingïateh ki sengriewlum ka thaiñ Shatei Lammihngi bad ka BJP ha ka shatri ka Northeast Democratic Alliance (NeDA) u la ong, “ka NeDA kam dei kata ka jingïateh kaba pyrkhat ban thaw Sorkar khleh khawlang ha u snem 2018 ne ban ïatreilang bad ki Seng Riewlum hynrei la thaw ïa ka NeDA tang ban ailad ïa ki Seng Riewlum ba kin kren pyrshah ïa ka Congress ha Ing Dorbar Thaw-aiñ.”

Watla katei ka Party kam shym la pynbna satia ïa ka kyrteng jong u kyrtong na Shella Constituency ha u snem 2018 hynrei na ka jingkren ki nongïalam la sngewthuh ba ka tiket kan leit sha u Bah Jropsing Nongkhlaw uba la pynheh pynsan bad trei shitom ban pynroi pynïar ïa kane ka Party hapoh Shella Constituency.

Ha kane ka jingïalang la pynkiew kyrdan ïa ki nongïalam na ka Shella Mandal ha kaba la thung ïa u Bah Tomolin Yadborn kum u Secretary ka District, Bah Rapshang Chyne kum u President jong ka Shella Mandal.

Ka BJP ka la nangïoh mynsiem shuh shuh hadien ka jingwan kyrshan jong ki nongkyrshan baradbah u Dr.Donkupar Roy, MLA ka Shella Constituency na Shilliang Wah Umrew kiba la ai jingkren ruh ha katei ka jingïalang. Kine ki kynthup ïa u Bah Larbha Mawkon na Mawkliaw-Kemrang, u Bah Baklai na Nongjri, u Bah Phelin Rynjah, Sordar barim ka Nongjri.

Nalorkata, la wan ai jingkyrshan ruh sa u Bah Nanglamlad Khongshah, Sordar barim ka Umñiuh Tmar u nongkyrshan radbah jong ka Kong Grace Mary Khapuri, bad uba pynpaw ba ka jingwan ïasoh sha ka BJP ka dei ba ka Kong Grace ka la pynbna ba kam ïakhun shuh ïa ka elekshon 2018 na Shella Constituency. Shillong, Jymmang 10: Katto katne ngut ki Nongïasaid aiñ ka Jylla kila kynnoh ba ka don ka jingthungkam Registrar sopsop hapoh ka Ïingkashari District Council khlem da ïaid kat kum ki kyndon thungkam.

Kat kum ka RTI bala pan da kine ki Nongïasaid aiñ (ki bym kwah pynpaw kyrteng) la ïathuh ba kane ka jingthungkam kala jia dang shen bad ym shym la don ka jingpynbna paidbah bala pynkha ïa kane ka kyrdan hapoh ka Kashari, ka bym pat ju don mynno mynno ruh.

Kat kum ka jubab RTI la kubur ba ym shym la pynbna paidbah satia ïa ka jinglait kane ka kam, kaba la pynkha kat kum ka jing mang tyngka ka KHADC jong u snem 2016-2017.

Haba kylli ïa ka jingdon ki Nongapply ïa kane ka kam, ka jubab kala kren shai ba ym shym la don satia mano mano ruh ba applai bad ym shym la pynlong ruh ïa kano kano ka eksamin thungkam ne ka Interview hynrei la shu thung beit beit ïa kawei ka briew kaba la trei teng hapoh ka Kashari.

Na ka liang ki Nongïasaid Aiñ kila dawa ba dei ban pyndam noh mardor ïa kane ka jingthungkam sopsop bad ban ïaid da ka lynti kaba dei khnang ba kiba bun ki nongwadkam bala pyndep ïa ka jingpule na kano kano ka laiñ bad ka LLB kin lah ban ïakhun ïa kane ka kam. Shillong, Jymmang, 10: Ka Hynñiewtrep Student Union (HSU) Thadlaskeiñ Circle ka la kynnoh ba ka Meghalaya Energy Corporation Limited (MeECL) ka la leh thurmur shaba palat da kaba shimkabu ïa ki paidbah nongkyndong ha kaba ïadei bad ka Bill Light.

U Bah F.M Shadap, Organising Secretary ka Seng ha u kyrwoh ba la phah mynta ka sngi u la pynpaw ka jingsngew bynniaw halor kane ka jingleh thurmur ka MeECL katkum ka jingïoh ujor ka Seng na ki paidbah ka thaiñ Thadlaskeiñ.

U ong ba ka Seng kaba la pyrshang ban buddien ïa kane ka la lap ba don katto katne ki longing ki bym treikam shuh ki Meter hynrei katba ka bai bording pat ka nangkiew kat dang mih ki bnai bad ha kajuh ka por ka seng ka la ïoh ujor na ki paidbah ba ki nongwan sam ïa ki Bill Light kim ju wan ai satia manla u bnai hynrei ki wan pynpoi tad haduh ynda la kut ka tarik ba dei ban siew ïa ka bai bording.

“Ngim lah ban pdiang ïa kine ki kam thurmur kiba long pyrshah ha ka imlang sahlang bad ka seng kan ym shong kli kti hynrei kan ïai buddien ïa kine ki kam jaboh jong katei ka tnad bording,”pynkut ka kyrwoh na ka seng. Shillong, Jymmang :Ka Khasi Students Union (KSU) Mawthadraishan Circle, kala ïoh pdiang ïa shibun ki jingujor na kiba bun bah ki paid nongshong shnong ba kadon kawei ka kynja kompeni kaba la tip kum ka VLE Common Service Centre (ECU Nongstoiñ) ïa kaba ka tnad MeECL kala ai kontrak ha kane ka kompeni ba kan shim ïa ki bill light na ki pidbah hapoh ka thaiñ West Khasi Hills baroh kawei naduh ki por kiba mynshuwa, hynrei ïa kaba ka MeECL mynta kala shimti hi noh ha lade ban shim bill light.

Hynrei ka Seng kala ong ba kaba lyngngoh kalong ba ka pisa kaba ki paidbah kila dep siew ha kane ka kompeni kam shym la leit ban submit hapoh ka ophis jong ka MeECL.Ynda ki paidbah kila ïoh bill biang la shem ba kim pat siew ïa ka bai light kaba kila dep ban siew.

Kumta na ka liang ka Seng hadien ba kala ïoh pdiang ïa kine ki jingujor kala phah wanrah ruh ïa ki receipt na ki paidbah ban pynshisha halor kane.Hadien ba ka Seng kala bishar bad peit bniah kala lap shisha ba kiba bun ki paidbah kila shah bam ei ha katei ka kompeni.Halor kane ka bynta ki don napdeng ki paidbah ki bym tip shuh kumno yn leh ha kaba kila leit ban siew biang sa shisien ïa ka bai light kaba kila dep siew ruh bad on pat kiba sngewpher ïa kane kiba la wan ban ujor bad pan jingiarap na ka Seng.

Ka Seng hadien ba kala lap ïa ki jingshisha baroh kala maham tyngeh ïa katei ka kompeni ba kadei ban pynphai lut ïa baroh ka pisa lane kan leit ban siew noh shapoh ka ophis jong ka MeECL hapoh shibnai lym kumta ka Seng ryngkat ki nongshong shnong kan leit ban ujor da ka FIR pyrshah ïa katei ka kompeni bad wat ban mudui sha ka iingbishar.

Shuh shuh ka Seng ha u kyrwoh lyngba u Bah Jibarpaul Thabah, President kala ong ba katei ka kompeni kadei ban pynphai lut sha baroh kito kiba la siew biang da lade ruh lym kumta ka Seng kan leh ïa kasba donkam.Ha kajuh ka por ka Seng ka kyrpad ïa kiba ioh ban mad ia kaba kum kane ba kim dei ban tieng hynrei kidei ban wan shakhmat bad ujor pyrshah ïa katei ka kompeni sha ki bor pulit. Shillong, Jymmang :Ka Skul Rosario Mawsiatkhnam ka pynpaw ïa ka jingkmen kaba khraw hadien ba kala ïoh pdiang da ka Computer Set na u Bah PT Sawkmie MDC ka Mawlai ha ka jingïalang kaba la long ha ka 8 tarik mynta u bnai.

Ha katei ka sngi la ïoh ruh ka jingkren na I Fr. M. Thongni Parish Priest, ha kaba ila ai khublei kyrpang ïa U Bah P.T. Sawkmie, MDC uba la ïarap kyrpang da ka Computer na ka bynta kane ka Skul namar ba kam pat don la ka jong ka computer set.

Nalor kata la ïoh ruh ïa ka jingrkren ai khublei kyrpang na I Sister Superior Sister Anjela Marbaniang Head Mistress lem kiwei de ki Sister kumjuh ki Nonghikai kiba la trei shitom ban kyntiew ïa ka standard jong ka skul.Kiwei pat kiba la aijingkren ki kynthup ruh ia u Bah J. Majaw Rangbah Shnong uba la ïarap ïa ka skul na ka por sha ka por.

Na ka liang I Sister Anjela Marbaniang Headmistress, I la pynpaw ka jingsngew nguh ïa U Bah Sawkmie namar ka jingleh sbun jong u bad ka jingtyrwa ban ïa don ryngkat bad ka skul ha ki por baroh, na ka liang ki Sister lem ki Nonghikai ki trei shitom ban plie ruh ïa ka "Evening School" na ka bynta ki kmie ki kpa ba kin nang ban thoh bad pule. La ong ba bun na ki kmie ki kpa lem ki khun samla ki ïawan shitrhem sha kane ka skul miet kaba pynpaw ruh ba ki don ïa ka jingthran ban nang ban thoh bad pule.

Ha katei ka sngi la ïoh ruh ka Jingduwai kyrpang na ki khunnah skul, ka jingpule na ka ktien ka jong u Blei, ka jingrwai na ki Khynnah Class I, II, III, IV, V bad VI, ka jingkren pdiang na I Miss P. Warbah bad ka jingrwai kaba ai kyrteng "Nga la kynmaw Ieid ïa phi", "Do you Love Me Jesus" bad kawei pat "I am happy all the time Inside, Outside with Jesus". Shillong, Jymmang :Ka FKJGP Mawryngkneng Circle kum shi bynta ban nang pynkhlaiñ shuh shuh ïa ka jingtreikam jong ka, ka Seng ha ka 5/05/17 ka la hiar sha ka shnong Mawlong ban pynlong ïa jingïalang pynthymmai nongkitkam ha ïingDorbarShnong ha kaba ïa ka jingïalang la pyniaid da u Samla Rilang J. Pyngrope Asst Information Secretary FKJGP Mawryngkneng Circle.

Ha kane ka jingïalang la ïoh ruh ka jingkren na u SamlaWanphailang Warjri Asst Education Secretary FKJGP Mawlai Circle ha kaba u la ong ba kum ki nongïalam bad ki dkhot jong ka seng kidei ban long adkar ha kino kino ki liang khnang ba ki paidbah kin shahniah bad u la pynkynmaw ba ha ki snem ba la leit noh ma u bad ka seng FKJGP Mawryngknengki la mih shakhmat khlem jingriej ban pyrshah ïa ka Sorkar lyngba ki jingïakhih bapher bapher halor ka jingthombor jong ka MUDA ïa ki jaka bad ki ïing ki sem ha katei ka shnong.

Ha kajuh ka por la ïoh ruh ban pynshai ïa ki mat bad nongrim treikam jong ka seng da u Samla Bristar Mawthoh Working President FKJGP Mawryng kneng Circle ha ka ba u la ong ruh ba ka seng FKJGP ka long ruh kum ka skul aijinghikai ïa ki dkhot ban kiar na ki dih jingbam kiba pyntroiñ ïa ka imlang ka sahlang bad ban don ka jingkitkhlieh iwei pa iwei ki dkhot ban don ïaka mynsiem shynrang bad ka mynsiem lenlade na ka bynta ka daw bah ka jaidbynriew bad ban saiñdur naka bynta ban kyntiew ïa ka bha ka miat jong kai mlang ka sahlang bad ha ka juh ka por u la shim ïa ka bynta ban pyntian smai ruh ïa ki nongkitkam bathymmai jong katei ka unit ïa ka ba la tip ka FKJGP Mawlong unit.

Ki nongkitkam jong kane ka unit thymmai ki kynthup ïa u President-DonbokShylla,Vice President-Roson L Nongsbap, General Sec retary -Kolonsing Pynrope, Asst GS-Ebarwell Mylliem pdah,Organising Secretary-Korti Nongrum, Publicity Secretary-Batson Lyngdoh, Advicer-Edmund Lamin kynthup 10 ngutki Executive Members. Hashwa ban pynwai la ïoh ruh ïa ka jingkren na u Samla Donbok Shylla President Mawlong Unit.Kane ka long katkum u kyrwoh lyngba u Bah Batson Lyngdoh, Publicity Secretary,FKJGP Mawlong Unit. Shillong, Jymmang :Ka Khasi Students Union (KSU) Mawthadraishan Circle,ka pynpaw ka jingsngew khia ban ïohi ba kiba bun na ki nongtrei sorkar mynta ki kwah bha ban trei hapoh West Khasi Hills, namar ka jingbiang ka leit ka wan ba ka surok kala bha, hynrei na ka liang ka Seng kala lap pat ïa ka jingleh mon jong ki kaba la long shaba palat, ha kaba teng teng haduh shi baje ruh kim pat poi trei katba ynda leit wad ha ka por jan miet hapoh ophis don tang ka jaket bad ki pla.

Kumta ka Seng kala ong ba kane kala pynlong ïa ki paidbah ba kin ïakynduh jingeh shibun ban leit donkam hapoh ki ophis namar wat tang ïa i kam iba rit eh ruh ki hap ban leit wad da ki taïew hynrei ym ïakynduh ophisar satia.Kumta na ka liang ka Seng ka maham ym tang ïa kano kano ka department, hynrei ïa baroh ba kin sngewbha ban ym lehmon hynrei ban shakri hok ïa ka kam khnang ba kan long da shisha ka jingmyntoi ïa ki paidbah.

Nalor kata ka Seng kala pynpaw ruh ba kala ju lap barabor ba tang shu poi ka sngi Thohdieng baroh ki ophis ki khang kumba ïoh shuti.Ynda kylli ka jubab kalong ba ki leit jingleit, kumjuh ruh ha ka sngi Nyngkong haba ba kim pat wan.Kumta halor kane ka sorkar kala dei ban ai shuti noh imat ha kine ki sngi ruh kumjuh.Ka Seng kam kdew tang ïa kano kano ka ophis hynrei ka maham ia baroh ba ki dei ban shimkhia ïala ka jong ka kamram bala bynshet ha ki.Kane ka long katkum u kyrwoh lyngba u President ka Seng. Shillong, Jymmang 10: Ki khynnah skul jong ka Ri-Bhoi District ki lam ha khmat ha ka liang ka jingioh ban khur bun tylli ki takma ksiar ha ka sngi kaba ar jong ka Chief Minister State Level Inter School Athletic Meet 2017, ba la pynlong ïaka da ka tnat jong ka Directorate of Sports & Youth Affairs ha J.N Sta-dium. Polo.

Haduh ba la ioh ban pdiang ïa kane ka khubor, ka Organiaisng Committee kane ka lympung ka pynpaw ki khynnah skul jong ka Ri-Bhoi District ki la ioh ba kin khur haduh 8 tylli ki takma ksiar, 5 tylli ki takma rupa bad 5 tylli ki takma rnong bad baroh ki long 18 tylli.

Ka kynhun ki khynnah skul ba la wan ban bat ïa ka kyrdan kaba ar dei ka North Garo Hills District kaba la ioh ba kan khur 5 tylli ki takma ksiar, 6 tylli ki takma rupa bad 3 tylli ki takma rnong bad baroh ki long 14 tylli, ka West Jaiñtia Hills District ka don ha ka kyrdan kaba lai hadien ba ka la ioh ba kan khur mar 5 tylli ki takma ksiar bad rupa bad 7 tylli ki takma rnong bad baroh ki long 17 tylli, ka South West Khasi Hills District ka don ha ka kyrdan kaba saw hadien ba ka la ioh ba kan khur 5 tylli ki takma ksiar, 3 tylli ki takma rupa bad 1 ka takma rnong bad baroh ki long 9 tylli, katba ka kynhun ïalehkai ka East Khasi Hills District ka don ha ka kyrdan ba san hadien ba ka la ioh ba kan khur 4 tylli ki takma ksiar, 12 tylli ki takma rupa bad 10 tylli ki takma rnong bad baroh ki long 26 tylli.

Ka khubor na ka sngi kaba ar jong kane ka lympung napdeng ki khynnah nong-wan ïashim bynta kaba kham paw dei ka Pynhun Chullet, ka West Jaiñtia Hills District kaba la ioh ba kan khur ïaka takma ksiar lyngba ka ïakob mareh kaba 200mts naka bynta ki samla kynthei kiba 16 snem shaneng bad ha ka juh ka por ba kan ïarap kylla ia la ka kynhun ïa mareh ba kan wan ba nyngkong ha ka ïakob ïa mareh 4x400 hadien ba la pyndep ïa ka thong ha ka 4:39.32 sec.

Nalor kata, ka Pynhun ka la wan shakhmat ruh wat ha ka ïakob ïa mareh kaba 800 mts hadien ba ka la pyndep ïa ka thong haka 2:28:81 sec.

Ka ka pyrda jong kane ka lympung ïalehkai bna lai sngi yn pynhap ïaka mynta ka sngi, da ki jingïalehkai phainal jong ki kato katne ki track event. Shillong, Jymmang 10: Ki thei ïalehkai phutbol ka Umsning FC kin ïakhun phainal pyrshah ïa ka East Jaiñtia Hills District Spiorts Association ha ka Assam Rifles CAPF U-19 Football talent Hunt kaba dei naka bynta ka jylla Meghalaya.

Ka jingioh rung phainal kine ki tylli ki kynhun ka la wan hadien ba ka liang ka Umsning FC ki la lah ba kin pynliem noh da 4-0 pyrshah ïa ka Tyrsad Higher Secondary School katba ka East Jaiñtia Hills pat ka la jop da 2-0 pyrshah ïa ka Laitkor.

Ha ka jingïakhun ïa ka semifinal ba nyngkong, ka la bam por tang kumba 4 minit ïa ki thei ïalehkai jong ka Umsning FC ban ioh ban pynkhih ïa ka jar lyngba ka Solina Jaba, ïa kaba ym slem hadien kane, ka Pynhun Chullet ka la ioh ba kan thep ïa ka kol kaba ar ha ka minit kaba 15.

Ka kol ba ka Pynhun ka la ioh ba kan thep ka dei hadien ba ka la lah ba kan sam lyngba ïa ka kut ïalehkai jong ka Tyrsad hadien kane ba kan pdiang ïa ka bol ba la pynbuh sha ka da ka Ba-ïahunlang Mawphniang bad ban pynkhih ïa ka jar.

Ïa ka kol kaba lai la thep pat ïa ka da ka Baïahunlang kaba la wan shwa na ka jing-pyrshang ka Pynhun kaba la shut jam bha ïa ka bol bad ka thei ap kol ka Tyrsad ka la lah ba kan khalah shwa ïa ka sharud, hynrei ka bol ka la poi hajan ki kjat ka Ba-ïahunlang kaba la thep kylla biang sha ka kol.

Ïa ka kol kaba saw bad ba khatduh naka bynta ka Umsning la thep biang ïa ka da ka Pynhun ha ka minit kaba 36, ban pynskhem syndon ïa la ka kynhun ban rung sha ka phainal jong kane ka lympung ïakhun.

Haba phai pat sha ka jingïalehkai kaba ar jong ka sngi, ka la lam sha kaba itynnad bad ïa biang bor bha.

Ïa ka kol ba nyngkong naka bynta ka East Jaiñtia Hills la thep ïa ka da ka Aidashisha Shadap ha ka minit kaba 11 bad ka kol kaba ar la thep da ka Chemis Bareh ha ka minit kaba 27.

Haba phai pat sha ka jingïakhun kaba dei naka bynta ki khynnah shynrang kaba la jam lem sha ka semifinal, kan long mynta ka sngi, ha kaba ka St Anthony’s kan mih mdan ban aireng pyrshah ïa ka Wahingdoh FC ban long ha ka por 1:30 nohphai sngi bad ka jingïakhun kaba ar kaban long ha ka por 3:15 mynsngi kan long hapdeng ka West Jaiñtia Hills District Sports Association pyrshah ïa ka Nongstoiñ District Sports Association, kine baroh ar tylli ki jingïakhun kin long ha madan ïalehkai Third Ground jong ka MFA, Polo. Shillong, Jymmang 10: Ka DSK Shivajians ka la pynkyndit ïa ka ri baroh kawei hadien ba ka la lah ban ban pynliem ïa ka radbah, ka Bengaluru FC ha ka jingïa-khun na ka Group B ka Federation Cup hynne ka sngi ha Barabati stadium.

Hynrei naka bynta u paid nongkyrshan ka Shillong Lajong FC kan dei ka janmiet kaba pynjew hi slew ïa ka mynsiem ka jong u hadien ba ka la shah rem noh hakhmat ka Mohan Bagan da 2-3.

Ka jingïakhun ka long ba tang lai minit ba la sdang ban ïalehkai, ka Lajong ka la shu tam ei shakhmat na madan ha madan da shi kol hadien ba u Pritam Kotal u la kum bakla ban shut ia ka bol kaba la rung sha la ka jong ka kol.

Pynban ki player ka Lajong kim shym la lah ban pyndonkam hok ïa kat kane ka kabu ksiar kaba ki la ioh namar ha ka minit kaba san ka Mohan Bagan kaba bat ruh ïa ka nam kum ka lahduh ka la ioh ba kan pynphai kylla noh ïa kane ka kol kaba la wan lyngba u Daryl Duffy Ha ka minit kaba 27 ka Mohan Bagan ka la ioh ba kan shut ïa ka freekick kaba la shut ïa ka da u Sony Norde, kaba u la lah ban kyriah bha ïa la ka jong ka kjat bad ba kan rung beit kluk sha lyndet ka kol ka Lajong.

Hadien kane, ka Lajong ka la ioh biang sa kawei pat ka kabu ksiar hadienba u Ruperet Nongrum u la pynbuh shakhmat ia ka bol sha u Redeem Tlang, uba la ioh ban head ïa ka bol kaba la her noh shabar jong ka kol ka Mohan Bagan.

Ha ka minit kaba 35, ka Lajong ka la ioh ba kan shut ïa ka freekick halor ka foul pyrshah ïa u Redeem, u Isaac u la shut jam bha ïa ka bol kaba la poi hajan u Fabio bad u Debjit Majumder ula kyrda da ka jingioh ban kem ïa ka bol.

Ha ka minit kaba 43, ka Mohan Bagan ka la lah ba kan bteng ban tam shuh shuh shakhmat hadien ba u Yusa Katsumi u la ioh ban thep ïa ka kol kaba lai bad ban wanphai shwa shipor sha ka jingïashong thait da ka jinglah ban tam da lai kol ïa ka Lajong.

Haba wan ban bteng ïa ka kylla miet, ka Lajong ka la ïai trei shitom katba lah ban wanphai sha ka jingïakhun, ha kaba ka la ioh ruh ïa ki kabu ksiar pynban wei bym shym la thaw pat ka sngi bad ka Mohan Bagan ruh ka la peitngor bad ïalehkai phikir bha ban khanglad ïa ka Lajong ba kan nym ioh ban thep ïa ki kol, katba ïalade kan pyntikna ba kan khur pat ïa ka jingjop kaba pura ka jong ka na kane ka jingïalehkai.

Haba phai sha jingjop ka DSK Shivajians, ka BFC ka dei kawei na ki team kaba baroh ki kyrmen ba kan ioh rah ïa ka nam lahduh kane ka lympung khamtam ruh ba ka dei ka klob ïalehkai phutbol ba radbah ha ka ri. Ïa kitei ki arkol ka Shivajians la thep da u Juan Quero lyngba ka penalty ha ka minit kaba 71 bad ka free-kick ha ka ka minit kaba 76').

Ha kane ka jingïakhun hynne ka sngi ka DSK Shivajians ka la sei madan haduh hynriew ngut ki player U-22. Ka khubor kaba kmen eh ka dei na ka jingioh mih madan u rangap kol kynsai kane ka klob, u Subrata Paul uba don hapdeng ka kynrum kynram hadien ka jingbna ba u pyndonkam dawai khleh drok. Jowai, Jymmang 10: U General Secretary ka West Jaiñtia Jaiñtia District Sports Association (WJDSA) u ma Lammat OO Laloo, ula pyntip ba ka ïew kyntiap klob (inter club transfer) jong ka wat kaba nyngkong (first window transfer) kala poi noh sha kaba kut mynta ka nohphaisngi.

U ma Lammat OO Laloo, ula ong ba ki don haduh 55 ngut ki player phutbol kiba la mih naka klob barim bad pynïasoh sha ki klob ba thymmai haka kyrdan Under-16 haduh Super Division ka WJDSA.

Ha shuwa ban kut ka ïew kyntiap klob ki don haduh 11 ngut ki player phutbol kila wan shakhmat ban soi register Inter District Transfer ban sdang ïalehkai ha ki klob thymmai mynta ka aiom ha sor Shillong, Amlarem, Sutnga bad Laskeiñ

Ka Wahingdoh, ka klob na sor Shillong kala pynrung haduh saw ngut ki rang ïalehkai ba kynthup ïa u Deiwomsade Kyndait, uba ju ïalehkai naka Sohmynting, Brightness star Lynthong, uba ju ïalehkai na ka Seng Derew War, Marbiangki Suchiang uba na Ladthadlaboh bad u Georgeki Phrangki Ryngkhlem, uba na Shangpung. Katba ki hynriew ngut kiwei pat ki player kin ïalehkai bad ki klob ba thymmai ha Amlarem, Sutnga bad ka Laskeiñ. Ka jingpynkheiñ aiñ ki nongniah kali ha kylleng ka jylla Meghalaya katba nang mih ki sngi ka la nang kiew manla ka sngi namar ka jingdon ïa ka mynsiem sarong bad sngew hangamei kaba la kiew haduh shynrong khlieh khlem da suidniew shuh ïa ki aiñ ki kyndon ba ka Sorkar ka pynjari khnang ban ïada ïa ki paidbah nongniah kali bad ïa ki nongleit nongwan ba kiba ïaid lynti ha surok khnang ban tem ïa ka jingmynsaw bad ka jingduhei ki mynsiem bakordor ha ka khyllipmat bym poi pyrkhat.

Katkum ka jingïoh jingkheiñ tang haduh u bnai Ïaiong, 2017 la lap ba ki don haduh 120 ngut ki briew kiba la duhei ïa ka jingim na kine ki jingjia aksiden ha ki rukom jingjia bapher bapher.

Lah ban kdew, dang shen ha ka 26 tarik, Rymphang mynta u snem kumba 17 ngut ki briew ki la duhei ïa ka jingim bad 60 ngut tam eiei kiwei pat ki la mynsaw jur ha ka jingaksiden kali ha Jaidoh Khroh, West Khasi Hills District katba ki dang thmu ban leit ïashim bynta ha ka jingïaseng jong ka KJP Synod ha ka shnong Nonglang tang namarba u nongniah jong kane ka kali u la pynher stet shaba palat ïa ka kali kat haduh ba ka la wanrah pat ka jingsngewsih ïa ki bahaing hasem kiba la duhnoh khlem dei por ïa la ki baieid bathoiñ.

Na ka liang ka tnat pynïaid kali ka nongbah Shillong ka pynpaw ba ki daw tynrai kiba wanrah ïa ki jingjia aksident ha ka jylla ka dei na ka daw ka jingniah khlemakor hi ki nongniah kali bad ka jingniah kali khlem pyrkhat shuh kat haduh ba la shu pynher ïa ka kali kumba niah liengsuiñ.

Kiwei kiwei ki daw jong ki jingjia aksident ha ka kylleng ka nongbah Shllong ka dei ruh ka jingniah kali jong ki khynnah samla kiba shu niah kali shongshit khlem tip ïa ki kyndon aiñ niah kali jong ka Motor Vehicle Act.

Kaba pyndiaw ïa ka tnat Pulit ka long wat hapdeng ki jingtrei shitom ban pynlong ïa ki jingai jinghikai bapher bapher ha kylleng ki shnong bad ki district pynban ki nongniah kali ki dang leh matlah ïa ki aiñ bad ïa ki kyndon niah kali.

Ka jingtehlakam ka tnat pynïaid kali jong ki Pulit ban mana pyndonkam ïa ka Mobile Phone ha ka por ba niah kali, ka treikam tang haba ki nongniah kali ki ïohi ba don u Pulit Traffic hynrei kim salia ban kren mobile phone sahuh bad la ka niah kali ba kit ïa ki nongleit jingleit ha ryngkat ka pynher kali kaba wanrah ym tang ïa ki jingjia basngewsih hynrei kaba wanrah ruh ïa ka dheng kali khamtam ha sor Shillong kaba bun bha ki kali ba ïaid baroh arphew saw kynta nalor ka surok ka long kaba rit bad khapngiah khamtam ha ka por long skul bad long trei.

Wat hapdeng kine ki jingtrei shitom ka Shillong Traffic Police ban pynsngewthuh ïa ki nongniah kali ha nongbah Shillong ïa ki kyndon bad ki aiñ niah kali, hynrei watla katta ki dang don ki nongpynkheiñ aiñ namar katkum ka jingai jingkheiñ mynta u snem 2017 tang naduh u bnai Kyllalyngkot haduh Ïaiong ki nongniah kali ba pynkheiñ aiñ ki don haduh 6, 948 hajar ngut.

Katkum ka jingïoh lum jingkheiñ na Shillong Traffic Police ha u bnai Kyllalyngkot, 2017 ki nongniah kali ba pynkheiñ ki don haduh 1,830 ngut, ha u Rymphang, 1,976 ngut, ha u Lber 1,564 ngut bad ha u bnai Ïaiong ki don haduh 1,578 ngut.

Na kine ki 6,948 hajar ngut ki nongpynkheiñ aiñ ka tnat Pulit ka la ïoh lum ïa ka kuna haduh T. 24, 88,330 lak.

Kane ka jingïoh lum jingkheiñ ki pulit, ka pynpaw shuh shuh ba ki nongniah kali ba pynieng ha ki jaka No Parking ki don haduh 1,820 tylli, bud sa ki nongniah kali bym ju deng Seat Belt kiba don haduh 1,473 ngut.

Ka jingdon ki nongniah kali ba ïaid sha ki surok No Entry ha kylleng ka nongbah Shillong ki don haduh 586 ngut, 511 ki dei ki nongniah kali ba pynwit ïa ka surok bad 289 ngut kiba la dih kyiad ha ka por niah kali.

Wat hadien ba la mana tyngeh ban tah plastik iong ïa ki kali hynrei ki pulit ki la ïohkem haduh 188 ngut kiba la pynkheiñ ïa kane ka jingmana.

Ki pulit ki la ïoh kem ruh haduh 341 ngut ki nongniah kali bym don Driving Licence bad 164 ngut ki nongniah kali ki bym don ïa ki kot ki sla kali.

Kane ka jingïoh lum jingkheiñ na ki pulit ka ïathuh ruh ba ki don 197 ngut ki nongniah thuk thuk khlem ka Helmet bad 74 ngut ki nongniah kali ba kren Mobile Phone ha ka por niah kali.

Ka jingkiew ki jingjia aksiden kali naduh u Kyllalyngkot haduh Ïaiong, 2017 katkum ka jingïoh lum jingkheiñ ki pulit ka long haduh 123 tylli bad 45 tylli ki jingjia aksiden na ka jingniah kali khlem akor ki nongniah kali.

Ki pulit pynïaid kali ki la ïoh shaiñ kuna ruh haduh 141 ngut ki nongniah kali kamai ba kit palat pud.

La sngewdei ban ai jingïaroh ïa ka tnat Pynïaid Kali khamtam ïa u Bah Nangkiew K. Syiem, SP (Traffic) uba ju shim ïa ki lad ki lynti ban pyllait ïa ka jingdheng kali ha nongbah Shillong bad kumjuh ruh ban pdiang ïa ki jingai jingmut na ki riewpaidbah kumno ban pynduna ïa ka jingaksiden ki kali bad kumjuh ruh ban weng ïa ka dheng kali ha nongbah Shillong khnang ban pynsuk ïa ki paidbah nongleit nongwan. Ka ilekshon 2018 kam da shim por shuh hapoh kane ka Jylla jong ngi, kum ki paitbah ngi don ka por sa katto katne bnai ban ïohi ïa ki nongsynshar kiba thymmai ïa ki san snem ki ban wan. Haba ka samoi ilekshon ka la jan ngi ïohi ha ki kot khubor ba man la ka sngi ka la don ka jingïa kawang ktieh hapdeng ki political party kiba pher kiba pher. Kane ka jingïakawang ktieh ka la jia ym tang hapdeng ki National Party kum ka BJP bad ka Congress hynrei ngi ïohi ruh ba wat ki party riewlum ruh ki la ïa shim bynta shitrhem ha kane ka jingïakawang ktieh. Kawei pa ka wei ka party ka don la ka jong ka thong bad kata ka long ban bat ïa ka bor synshar hapoh ka jylla. Haba nga peit bniah ha ki kot khubor ba man la ka sngi. Nga ïohi ba don kiba ong bad sngew ba ki party riewlum imat kin don ka jingïasngewthuh jingmut hapdeng jong ki ban ïa synrop lang bad ban bat ïa ka bor synshar ha u snem 2018. Kane ka dei tang ka jingïohi jong ki riew saiñ pyrthei bad ki kato katne kiba khmihlynti ba kan urlong. Hynrei haba ngi phai dien ha kine ki khyndiat snem ba la lah ngim ïohi satïa ïa ka jingïalong ka wei hapdeng ki Party riewlum wat tang ha District Council. Ka jingïabishni ka jingïapihuiñ hapdeng ki party riewlum ka la paw pyrthei kiba ngi kum ki paitbah ki la ïohi lut. Kane ka dei ka nuksa kaba rit kaba nga kwah ban pynpaw sha phi ki paitbah ka bri u hynniew trep hynñiew skum. Lada tang ha Discrict Council kim lah ban ïa tylli lang ka wei ka lah mo ban ïa long lang ka wei hapoh Iing dorbar thawaiñ. Balei kaba kum kane ka wan jia hapdeng ki seng riewlum? Bad ka jubab kaba shai hi ka long imat ba don katto katne ki suri kup snieh langbrot kiba kwah burom, kwah shuki, kwah spah, ka jingbuaid bor, ka jinglyngkot palat ha ka pyrkhat pyrdaiñ bad kumta ter ter. Nga ngeit ba don katto katne kiba ïohi ïa kane ka juh ka jingïohi jngai ba tang hapdeng ki party riewlum kin nym lah da lei lei ruh em ban thaw sorkar hapoh ka jylla. Ngi ïohi ba wat la na ka liang ka HSPDP hapoh ka jingïalam I bah Ardent ka la pynpaw shai kdar ba ka lah ban ïa trei lang bad kiwei ki party riewlum khem da ïoh ïa ka jingkyrshan ka BJP bad ka Congress. Kane ka lah ban pynlong ïa ki party riewlum kin ïoh ban synshar ïa u paitbah hapoh kane ka jylla. Hynrei ka jingkylli ka long ba hapdeng ka jingkwah burom, kwah shuki, kwah spah, ka jingïabishni, ka jingïa pihuiñ katno taiew ne bnai ba kane ka sorkar seng riewlum ka lah ban neh. Kaei kaba ngi ïohi barobor ba haba ki party riewlum ki ïa synrop lang ban thaw sorkar kane ka ju long tang shipor bad ka wanrah ïa ka sorkar kaba shu shong synjor bad ba shong syier. Ka jingmih nangne ka long kaba pynsaja, pynduh jingmyntoi bad pynjlep ïa ngi ki paitbah. Ha ka jaka ba ngin ïohi ïa ka roi ka bha ka miat ïa ki pait nong shong shnong pynban ka wanrah ïa ka jingkordit ïa uba bun balang. Wat lada ki party riewlum kim pat pynpaw ei ei ïa mynta hynrei ha ka jingbuaid bor , kwah spah, khwan myntoi shimet ki tang shu jop khlem pep kin leit pynïasoh beit bad ka BJP kum ka nuksa ka UDP bad ka NPP ki la don lypa ha ka NEDA ba la ïalam da ka BJP.

Haba ngi phai khmat pat sha ki National party kum ka Congress ngim i don jingkyrmen shuh ha kane ka ilekshon ka ban wan. Ngi ïohi ba ka Congress ka la hiar haduh katta katta ha baroh kawei ka ri India hapoh ka jingïalam u Vice-President ka party u Rahul Gandhi. Ka jinghiar jahburom kane ka party ka dei namar ba ka lap miet tang ha ki kam bamsap khlem don kino kino ki kam pynroi la ka long hapoh ki jylla ne wat ha Delhi. Ha kiwei kiwei ki jylla ngi ïohi lyngba ki kot khubor ba ki paitbah ka ri ki la kdang bad ngiah ïa kane ka party bad kyntait mardor ïa ka. Ka jinghiar jong kane ka party la sakhi wat ha ki kato katne ki jylla hapoh North East kum ha Assam, Manipur bad wat ha Arunachal Pradesh. Ka daw baroh ka long ka jingbamsap bad ka jingbym ler kam ki nongïalam hapoh ka Party. Kane ka lah ban jia wat ha Meghalaya namar ki briew ha kane ka jylla ki la ïa ryngkat bor ha ka pyrkhat pyrdaiñ bad kiwei pat ki jylla ka ri. Kan dang shim por haduh katta katta ba kane ka party kan dang khlieh khlieh biang ha ri India. Haba ngi phai sha ka Congress hapoh kane ka jylla ruh ngim ïohi ba kane ka party ka la wanrah shisha ïa ka roi ka bha ka miat ki paitbah, hynrei ka la ïaleh kai bad pynsyrwa ïa ka pisa u paitbah. Shuh shuh ka jingleh kane ka party ka long pyrshah ïa ka jinghikai ki kmie ki kpa tymmen jong ngi naduh hyndai kulong kumah ban kamai ïa ka hok. Ki paitbah wat la ka long ha ri India bad ha kane ka jylla ki long kiba la stad bad nang bha ha kane ka juk ba mynta kumno ban jied ïa ki nongmihkhmat la ka long sha parliament ne ha Assembly. Ka Congress hapoh ka jylla ruh ngi ïohi ïa ki dak ki shin ka jingïapait ïapra hapdeng ki MLA ki dkhot ba radbah jong kane ka party la ka long ha ki nongkyndong ne wat ha sor. Ia kane ngim lah ban len ne tap eit miaw ïa ka. Kane ka dei ka jingjia kaba shisha ym ka khubor hamsaia. Ka jingkren lap lah ki kato katne ki nongïalam ba ki kloi ban ïa trei lang wat bad ki ksuid tang ban ïoh shong shuki. Kane ka dei tang ka jingsngew ha ngamei bad ka jingsngew sarong. Ka don ruh ka jingong kaba baroh ngi ïa tip ba ka jingsarong ka ïaid ha shwa ka jingjot. Kane ka jingong ka dei kaba long pyrshah ïa ngi kum ka jaitbynriew kaba tip briew tip Blei. Kane ka dei ka jingbym burom shuh ïa ki paitbah kiba la pynjop ïa ki ha ka por ilekshon. Don ki riewstad kiba ong ba ki nongïalam ba shisha ki ai ïa ka bor ba ki don sha ki paitbah hynrei ki nongïalam ba biej ki shim pynban ïa ka bor na ki paitbah bad pyndonkam bakla ïa ka. Ym tang ha kiwei ki jylla hynrei wat ha kane ka jylla ruh ngin shem ïa ka jinghiar dor jong kane ka party. Kane kan sa jia satang khyndiat tylli ki bnai hapoh kane ka jylla.

Haba ngi phai sha ka BJP kawei na ki seng saiñ pyrthei kaba la suh thied bha mynta hapoh ri India hi baroh kawei. Ka la sdang ban suhthied wat ha kane ka jylla jong ngi lyngba ki nongïalam kiba tbit jong kane ka party. Kane ka party ruh hapoh ka jylla ka la pynnoh mynsiem ïa ki katto katne ki riew ngeit khristan da kaba pynlong ïa ka GOOD GOVERNANCE DAY ha ka sngi Khristmas bad ïa ka DIGITAL INDIA DAY ha ka sngi GOOD Friday. Ki paidriewngeit Khristan wat la ki la sngew pyrshah ïa kine ki sngi hynrei ka jingshisha ki long ba kine baroh ar tyllli ki sngi kim shym la ktah ei ei ïa ki Khristan kiba da duwai shisha, kiba da mane Blei shisha bad kam shim la ktah ïa ka leit ka wan jingïaseng ha kine ki sngi. Kane kan nym ktah da lei lei ruh em ïa ki Khristan kiba da pynshong nongrim ha ka jingngeit jong ki, kiba skhem ka jingngeit bad kiba bud shisha ïa ki jinghikai shong tynrai jong ka Baibl. Ka jingsynshar ka BJP kum ha Goa kaba u pait nongshong shnong hi kiba bun ki dei ki Khristan. Ka BJP ka la pynshai paitbah ruh lyngba u nongïalam jong ka u Himanta Biswa Sarma ba ka 25 tarik u bnai December kaba dei ka sngi Khristmas ka shu ïa tyngkhuh bad ka sngikha u PM barim jong ka NDA u Shri. Atal Behari Vajpayee bad ka Digital India Day kaba dei ka Good Friday ka ïa tyngkhuh bad ka sngikha jong u B.R.Ambedkar kaba la long ha ka 14 tarik u Iaïong 2017 bad kane ka ïai kylla man la u snem. Ha une u snem 2018 kan hap ha ka 29 tarik u bnai March. Kane kam dei ka jingleh khnang ban pynsngew sih ïa ki pait riew ngeit Khristan hynrei tang ka jingrakhie pyndon burom ïa ki riew khraw jong kane ka ri. Nangta ka don shuh shuh sa kawei ka daw kaba la kynnoh pyrshah ïa kane ka party kum kawei ka party kaba pyrshah ban shoh ne bam doh masi. Kane lehse kan jia tang ïa kito ki niam kiba pyrshah ban bam ïa ka doh masi kum ka niam Hindu hynrei ym ïa kiwei pat ki jait niam ki bym pyrshah ha kaba bam doh masi. Ngi ïohi kum ha ka jylla Uttar Pradesh la khang pyrshah ïa kito kiba leh beaiñ ha kaba shoh bad die doh masi. Nga don ka jingngeit kaba skhem ba ha kane ka ri India ha kaba ki Muslim bad ki Khristan bad kiwei pat ki jait niam ki don, kane ka jingkhanglad kan nym lah ban trei kam hapoh ka ri. Ka lah lehse ban long pynban kum ka ishu kam saiñ pyrthei jong kiwei pat ki party hapoh ka jylla. Hynrei kumba ka paw hi ba ki nongïalam ka BJP hapoh kane ka jylla ki buh ka thong ba ha khmat eh ka long ban wanrah ïa ka sorkar kaba khuid kaba lait na ka jingbam sap bam pong, ka sorkar kaba skhem, ka roi ka bha ka miat jong ka jylla bad kiwei kiwei. Kane ka paw ha ki kato katne ki jylla kiba ka sorkar BJP ka don ha ka bor synshar. Lada ka BJP ka wan ha ka bor ha kane ka jylla kan nym lah da lei lei ban khang ban shoh ne bam doh masi ha kaba bun hi ki paitbah ka jylla ki bam ïa ka doh masi bad kan nym lah ruh ban pyrshah ïa ki riew ngeit Khristan, Muslim, Buddhist bad kiwei kiwei ki jait niam kumba la ai laitluid da ka constitution jong ka ri. Lada kum kine ki jingjia ki wan lap ki aiñ ki la don lypa ha kti ban ïada ban ïa khun pyrshah halor kine kiei kiei. Ki don shibun ki paitbah ha kane ka jylla kiba stad bad shemphang bha shaphang ki aiñ kumno ban ïada ïa lade na kino kino ki jingshah thombor. Ka jingtip bad ingshemphang shaphang ka aiñ kan ïada ïa ngi kum ki rit paid ha ka ri India kaba heh na kino kino ki jingshah banbeiñ ne thombor. Ngi lah ruh ban ujor pyrshah sha ka Minority Commission jong ka ri bad wat shaduh UN ban khanglad na ki jingpyntriem jong ki parties ba pher ba pher. Nga ngeit ba ki paitbah ka jylla kin don ïa ka jingsngew shngaiñ bad ka jingshaniah ba ka BJP ha kane ka jylla kan nym leh ïa kine ki kam ban beiñ ïa la u jong u paitbah.Shillong, Jymmang, 10: Arngut ki briew ki la ïap hashen haba ka kali GVK-EMRI Ambulance 108 kaba don ïa u nombar ML01-5803 ka la thung baji ha ka riat harum Lad Mawreng, ha ka surok Bye Pass ban leit sha Mairang, ba dang shna thymmai pym pat depmynta ka sngi balang janmiet.
Ha kane ka jingjia, u nongniah kane ka kali bad u nongbud ki la ïap hashen.
U Bah Vivek Syiem, Superintendent of Police (City) haba ïakren bad u Mawphor lyngba ka Telephone u ïathuh ba kane ka Ambulance 108 ka dei kaba mih na Shillong ban leit sha Mairang hynrei ka la thung baji noh ynda poh ha Lad Mawreng ha ka por 3:00 baje nohphai sngi.
Ïa kine ki arngut la ithuh kyrteng kum u Bah Teiborlang Lyngdoh, uba shong basah ha Mawlai Mawroh bad uwei pat uba la tip kyrteng kum u Kyrshan Marweiñ, ba trei kum u Paramedic, uba shong basah ha Mawkyrwat.
Une u heh pulit u ong ki pulit ki dang pynlong ka jingtohkit ban lap ïa ka daw halor ka jingthung baji kane ka kali sha riat.
U ong, ïa ka met jong kine ki arngut la phah leh ïa ka post mortem bad ïathuh ruh ba ki pulit kin sa ïoh jingtip halor ka jingjia tad ynda ki la ïoh ïa ka kaiphod. Shillong, Jymmang 10 : Ka Haark driving school, Jaïaw Mawbynna hapoh ka jingïalam jong u Bah Wanpynhunlang Nongrum bad Kong Evalarisha Shabong hynne ka sngi ki la aiti haduh 500 tylli ki jingda khmut (mask) sha ka Shillong Traffic na ka bynta ki pulit pynïaid kali kiba don ha kylleng ki bynta jong ka nongbah.
Ïa kitei ki jingda khmut bad shyntur, kitei ki arngut ki la aiti ha u Superintendent of Police (Traffic) Bah NK Syiem ha kamra treikam jong u. Shillong, Jymmang 10: Ki Pulit pynïaid kali ka Nongbah Shillong kila ïoh ban daiñ kuna palat T.24.88 lak na ki Nongniah kali ba niah kali khlemakor ha kine ki saw bnai bala leit noh .
Kane ka pisa ka dei kaba la ïoh lum na ki 6948 tylli ki kali na kylleng ki jaka jong ka Nongbah Shillong ba kynthup ïa kiba niah kali buaid, ba kit palat pud, ba pynkheiñ ïa ki Traffic Rules, ba tah iit iong, ba niah khlem kot khlem sla, ba pynieng kali khlem akor sha ka liang bym dei, ba khlem teh seatbelt, niah thuk thuk khlem helmet, ba kren phone haba niah kali, pynthut ïa ka jingtreikam ki Pulit bad kiwei kiwei.
Tang ha u bnai Kyllalyngkot, haduh 1830 tylli ki case la register bad na kine, ka Tnad Pynïaid kali kala ïoh daiñ duna haduh T.6,04,300. Ha u bnai Rymphang pat haduh 1976 tylli ki case la register bad na kine la ïoh daiñ kuna haduh T. 6,6,3,250. Ha u bnai Lber, haduh 1564 tylli ki case la register bad na kine la ïoh daiñ kuna haduh T. 5,95,200 katba ha u bnai Ïaiong pat, haduh 1578 tylli ki case bad na kine la ïoh daiñ kuna haduh T. 6,25,580. Ka kuna kaba mih bun eh ka dei kaba la ïoh lyngba ka jingkem ïa ki briew ba pynieng kali sha ka liang bym dei bad kiba niah kali khlem seatbelt kaba long 1820 bad 1473 tylli ki case. Kiba niah kali buaid pat ka long 289 tylli ki case nalor kiwei kiwei. Nongstoiñ, Jymmang 10: U Deputy Commissioner ka West Khasi Hills District u la pynmih ïa ka hukum ba baroh ki trok kit dewïong kidei ban don ki Challan kiba biang bad ki bym don kin nym lah ban kit ïa u dewïong.
Ha ka hukum ba la pynmih ha ka 8 tarik mynta u bnai u DC u la bthah ïa ki ophisar jong ki katto katne ki tnad treikam na Nongstoiñ kynthup ruh ïa u ophisar ka tnad DMR ban leit talasi ïa ki trok kit dewïong ha ki artylli ki jaka, kata ha Sohpian bad ha Nongchram.
Kane ka hukum kan treikam naduh ka 13 tarik mynta u bnai bad ka lah ban treikam ruh tad haduh ban kut syndon ka por jingkhaïi dewïong. Shillong, Jymmang, 10: Ka Dorbar Shnong Umthied Bynther ka khot bad wer ïa ki paidbah nongshong shnong bad na ki shnong bamarjan, ki nongïalam Niam, ki khynnah skul, ki sengbhalang bad ïa kiba don ka mynsiem sngewlem sha ka jingïalang paidbah ka ban long ha ka 12 tarik mynta u bnai ha ka por 11:00 baje mynstep ban pynrem jur ïa ki kam thombor bad ki kam runar ruser pyrshah ïa ki kynthei khynnah bad khamtam ïa ka jingshah pynïap beiñ jong i heprit ba dang 7 snem ka rta ha la u jong u Kñi. U Kyrwoh ba la phah da u Bah Donald Syiemlieh, Secretary ka Dorbar Shnong Umthied Bynther u pyntip ba ka jingïaid paidbah kan sdang na surokbah NH-44 (E) Umthied Bynther bad ïaid ter ter sha Lum Sohkhlur bad Mission Mairang, Pyndengumiong bad pynkut ha madan Dom Mawlum da ka jingïalang paidbah. Nongstoiñ, Jymmang 10 : Ban pynkhlaiñ shuh shuh ïa ka jing trei kam khamtam eh na ka bynta ka election ka ban long ha u snem ban wan (2018) ka Hill State People Demo cratic Party (HSPDP) Rimuliang Zone Youth Wing kan pynlong ïa ka jingïalang ha ka 12 tarik ha Langpih ha ka por 12 baje mynsngi. Ha u kyrwoh ba la pyllait da u Bah G.R.Nongsiej Secrtary ka youth wing la ong ba ha katei ka sngi ka jingïalang kan ïa tai sani kumno ban pynthymmai ïa ka rukom trei kam hapoh ka party khnang ba ka jing trei kam kan nang khlaiñ. U u la ong ba na ka liang ki nongïalam ki kwah ba baroh ki nongkyrshan khamtam eh ki samla shynrang bad kynthei kin ïa poi ryntih ha katei ka sngi bad lada don kito kiba kwah ban wan rung thymmai ruh na ka liang ka party ka pdiang sngewbha. Jowai, Jymmang : Ka Dorbar Shnong Rakabah West Jaintia Hills ha ka kyrwoh khubor ba la phah da u Rangbah Shnong ma H. Sari la ong ba ka shnong ka la mana tyngeh ba ym bit shuh ban thang ïa ki khlaw ha kino kino ki jaka kiba hap hapoh u pud u sam jong ka Shnong hi baroh kawei.
Shuh shuh ka shnong ka la pyntip ba ha kine ki sngi ba la dep kata ha ka 19.04.2017 ka shnong kala ïoh ban kem ïa uwei u briew uba la tip kyrteng kum u Yiangbait War uba la thang dusmon ïa ka khlaw ha Umphamiang kaba doh hapoh shnong, ha ka jingiadei bad kane na ka liang ka shnong kala daiñ kuna ïa u haduh Rs.5000/- tyngka.
Kumta ka shnong ka kyrpad jur ïa baroh ki nongshong shnong kiba najan bad na jngai ban kin sngewbha ban ïasnohkti lang bad ka shnong na ka bynta ban khanglad ïa kum kine ki jinglehdusmon ïa ki khlam ki btab kiba long ruh ki bynta ba kongsan ïa ka mariang. Jowai, Jymmang : Ka jingiap jong ki masi na ki jingjia shah pom pyrthat kidei ki jingjia kiba la iai jia khah khah khamtam ha ki thain Nong kyndong, bad ha kane ka kynti kaba mynta ruh haduh laitylli ki masi kiba dei trai jong ka kong Sailen Pale kila ïap noh hashen ha ka jingjia shah pom pyrthat kaba la jia ha kane ka 6 tarik mynta u bnai ha Mynriang Shylla, Elaka Nongjngi West Jaiñtia Hills Thadlaskeiñ Block.
Na ka liang ka kong Pale kala ong ba katei ka jingjia ka la jia ha ka por 1 baje nohphai sngi, katba kitei ki masi ki dang don hapoh sem masi bad ha katei ka jingjia kila don ruh ki katto kane ki masi kiba la mynsaw na katei ka jingshah pom pyrthat, napdeng kitei ki 3 tylli ki masi ba ïap ki kynthup 2 tylli ki masi lur bad kawei ka masi kynthei.
Halor kane ka jingjia ka kong Sailen Pale ka la pynpaw shuh shuh ba kam shym la ïoh jingïarap nangno nangno ruh bad ka jingduh nong jong ka kong Pale na katei ka jingjia ka lah ban kot sha ka palat 70 hajar tyngka. Shillong, Jymmang :Ka Synjuk Waheh Shnon Ri Jaiñtia (SWSRJ), kan pynlong ïa ka Annual General Meeting jong ka ha ka 13 tarik mynta u bnai (Sngi Saitjaiñ) hapoh District Library Mynthong, Jowai ha ka por 10.30 mynstep.Kumta la kyrpad ïa baroh ki nongkitkam, ki dkhot, ki life member jong ka Synjuk, ki Waheh Shnong ka Ri Jaintia ban pyllait ïa ka por ba kordor jong ki ban ïa wan sha kane ka jingialang khnang ban ïoh ban iakren halor kiba bun ki mat ba kongsan.Kane kalong katkum u kyrwoh lyngba u Bah H.Phawa, Publicity Secretary SWSRJ. Shillong, Jymmang 10: Ka K.J.P. Girls’ Higher Secondary School Past Pupil’s Association, Shillong kan pynlong ia ka Fete ha ka 13 tarik Jymmang 2017 naduh ka por 10 baje mynstep haduh 5.50 baje janmiet ha compound jong ka skul na ka bynta ban pynmih pisa ia ka jingdap 125 snem jong ka skul.
Shillong, Jymmang 09: Artylli ki Seng Riewlum ba hehduh ha ka jylla kin leit ïashim bynta ha ka jingïalang jong baroh ki Seng Saiñpyrthei ha ri India kaban long ha nongbah New Delhi ha ka 12 tarik mynta u bnai.

Ha kane ka jingïalang ba la khot da ka Election Commission of India (ECI) yn ïakren halor ka jingtreikam ki Electronic Voting Machine bad kiwei kiwei de ki lad ban pynbha ïa ka rukom pynlong elekshon ha ri India.

U Dr. Jemino Mawthoh, General Secretary ka UDP, uban leit ïashim bynta ha kane ka jingïalang, haba ïakren bad u Mawphor, u la ong ba ka Seng ka la pynkhreh ruh bad ki jingai jingmut ha katei ka jingïalang, ha kaba ka Seng kan pynpaw ba kam da sngewhun eh ban pyndonkam da ki EVM, namar ba ha ka elekshon MLA baladep, ka Seng ka la lap ba ki don shibun ki jingbymbiang ha kine ki kor ki bor thep vote. U la pynkynmaw ruh ba ha ka jingïalang jong baroh ki Seng saiñpyrthei na ka thaiñ shatei lammihngi kaba la long hangne ha Shillong, baroh ki ki la pynpaw ïa ka jingbymshaniah ïa kine ki kor ki bor ba pyndonkam ban thep vote. U la ong ruh ba na ka liang ka ECI ka la pynlong ka jingthep vote kai (mock poll) da kaba pyndonkam da ki Voter Verified Paper Audit Trial (VVPAT) ha u snem 2006 bad 2011, hynrei kane ka jingpyrshang ruh kam shym la poi shano shano ruh bad ym tip ka ECI ka mut ban leh kumno halor kane. “Ha ka jingïalang kaban long ha ka 12 tarik, na ka liang ka UDP ngin sa rah ïa kane”, u la ong.

Hynrei na ka liang ka UDP kala pynkhreh ruh ban ai jingmut ïa ka Election Commission ba na ka bynta ki jylla kiba rit kum ka Meghalaya, da pyndonkam biang da ki ballot paper kum mynshuwa ruh kam don jingeh eiei namar ba ka jingdon ki nongthep vote ki dang duna bad ka long kaba suk ruh ban pyndonkam. Nalorkata u la ong ba kumba ka ECI ka pynpaw ba lada pyndonkam ïa ki VVPAT ruh kin treikam haduh ka elekshon Lok Sabha ha u 2019, katba ka elekshon MLA ha Meghalaya kan long ha ki bnai kiba shakhmat jong u 2018. Kaba mut ba ka ECI kan hap pyndonkam hi da ki EVM, ïa kaba kiba bun hi ki paidbah kim sngew shaniah. Ïa u Dr. Jemino yn synran lang da u President ka UDP East Khasi Hills, u Bah Titus Chyne uba long ruh u MLA Sohra.

Na ka liang ka Seng HSPDP ruh kan leit ïashim bynta ha katei ka jingïalang ha kaba yn mih khmat da u Bah Banrikupar Wahlang, Bah Grossper Ryntathiang bad u Bah Renikston Lyngdoh, kiba long ki dkhot ka CEC. Haba ïakren bad u Bah Ardent Basaïawmoit, President ka Seng, u la ong ba ki nongmihkhmat ka Party kin leit sha katei ka jingïalang bad kin sngap shuwa ïa kaei kaba ka Election Commission ka don ban ong, namar dei ma ka, kaba khot ïa kane ka jingïalang bad ki dkhot na ka Seng kin sa ïatai bad pynpaw lada don kaei kaei kaba kim sngew hun. Shillong, Jymmang 09: U Myntri ka tnad Arts & Culture Bah Ronnie V Lyngdoh, hynne ka sngi ula phet na ka prokram rakhe lyng khuh snem ba 156 jong u Rabindranath Tagore namar ka jingshah pynap haduh shiteng kynta eiei ha ki Ophisar ka Tnad Arts & Culture kiba lyngai bad jan long ‘Tiew la lyngngi pep shad’.

U Myntri ula phet ym tang ba u kwah ban pyni nuksa ïa ka jingdonkam ban bat ïa ka por, hynrei u kwah ruh ban ‘Ai jingsneng ïa ki Ophisar ka Sorkar’ ba kin nym mlien shuh nangne shakhmat.

U Bah Ronnie uba la shah khot kum u Kongsan ha kane ka prokram, ula poi ha U Soso Tham Auditorium san minit shuwa ka por bala buh ban sdang ïa ka jingïalang kaba long 3:30 baje janmiet hynrei namar ka jingbym pynsdang shuh ïa ka jingïalang wat hadien ka jingap ba 20 minit, ka la pynlong ïa u bah phet noh na kane ka prokram.

Haba ïoh jingtip ïa kane ka jingjia, ka Kong Matsiewdor War Nongbri Director ka Tnad Arts & Culture kala mareh wut wut ban ïakynduh ïa u Myntri hapoh Secretariat ha kaba ula pynpaw ïa ka jingbym sngewtynnad halor kane ka jinglyngngai bad bthah ïa ka ban pynshitom ïa ki Ophisar ba donkti.

“Nga la bthah ïa ka Director ban pynshitom ïa ki Ophisar, ka Assistant jong ka, namar ka jingpynslem ban pynlong ha ka por ba buh ïa kum kane ka prokram kaba kongsan bha” ong u Bah Ronnie haba ïakren bad ki Lad pathai khubor.

U Bah Ronnie u ong “ Nga la poi san minit shuwa ka por bala buh wat hapdeng ka jingdheng kali bad jingbym don kali Pilot. Watla katta nga la ap ruh haduh 20 minit hapoh ka Hall”.

Kat kum ka jingong jong u, kane ka jingjia kam dei satia kaba dang shu jia nyngkong. “Ka dei ka sien kaba lai bad ym long satia ban ailad ba kan bteng” ula ong.

Hapoh Hall, iwei i Ophisar jong ka Tnad ila kubur ïa ka jingbakla bad ong ba ka jingpynslem ka dei namar ba don ka jingthut ha ki tiar ki tar bad pyntip ruh ba ka Director jong ka Tnad kala mareh ban ïakynduh ïa u Myntri.

U Myntri hadien ula kyntait shisyndon ïa ka jingkyrpad jong ki Ophisar ka Tnad ba un wan long biang u kongsan ha kane ka prokram haduh ba ka Tnad kala hap pynlong kongsan da ki Heh jong ka Indian Council for Cultural Relations (ICCR).

U Bah Ronnie u dei uwei na ki Myntri uba lah bha ban pynbiang por nalor ka Myntri pule puthi ka Deborah Marak bad u Myntri barim ka koit ka khiah Bah A.L.Hek.

Lah ban kdew hangne ba ka jingrakhe ïa ka lyngkhuh sngi kha u Tagore kala sdang haduh ka por 4.45 baje janmiet, hadien ka jingslem ba shikynta khatsan minit. Delhi, Jymmang 09: Ka Seng Aam Admi Party (AAP) mynta ka sngi ka la pyni hapoh Ïingdorbar Thawaiñ, ba kumno lah ban leh tuh ïa ki kor thep vote Electronic Voting Machine (EVM) bad kata ruh tang hapoh 90 sekhon.

Ka AAP ka la pyni ïa kane ha ka dorbar ba kyrpang ba la khot khnang na ka bynta ban pyni ba kumno lah ban lehtuh ïa ki EVM lada kwah. Uwei na ki MLA jong ka AAP, u Saurabh Bharadwaj, uba la pyndep ia ka jingpule kum u Engineer ka Computer Science, u la ong ba ki don ki ‘secret code’ ne ki jingpyndap ba la buhrieh, kiba lah ban pyndonkam ha ka sngi thep vote ban pynjop ïano ïano. “ïa kane lah ban leh tang da kaba shu bujli ïa ka mother board bad kata ruh lah ban pyndep tang hapoh 90sekhon, u la ong. Shuh shuh u la ong ba ka jingjop kput ka BJP ha ki elekshon ba dang shu dep, ka don ka jingleh tuh ïa ki EVM, da kaba bynrap ba ïa ki EVM ba pyndonkam ka Election Commission mynta la shna da ki Engineer ba pyndep ïa ka jingpule na IIT bad la pynbiang da ki briew ba tip bha ha kane ka lain.

Khyndiat por hadien ba ka AAP ka la pyni paidbah halor ka jinglah ban leh tuh ïa ki EVM, ka Election Commission of India, ka la kyntait mardor ïa ka jingkynnoh kane ka Seng jong u Arvind Kejriwal da kaba ong ba ki EVM ba la pyni hapoh ïingdorbar jong ka Delhi, kim dei ki EVM ba la pyndonkam por thep vote, hynrei kidei kiba la shu shna thik kum ki EVM tang ban pynbieit ïa ki paidbah. Ka ECI ka ong ba lada dei shisha ki EVM ba pyndonkam por elekshon, wat tang ban law uwei u screw ruh ym lah ban pyndep hapoh 90 sekhon, sa kat ban bujli ïa ka mother board lei lei kan shim por bha.

Ka ECI ka la kyntu ïa ka AAP ba kan wan sha ka jingïalan ba ka la khot ha kaba kan don ruh ka jingpyni paidbah ba kumno ym lah da lei lei ban leh tuh ïa ki EVM. Na ka liang ka AAP ruh ka la pynphai kylla ba ka ap dngong lano kata ka sngi kan poi, khnang ban lap ïa ki jingshisha. Shillong, Jymmang, 9: Ki nongtrei mon sngewbha ba la tip kum ki Accredited Social Health Activists (ASHA) ka Jylla kiba don hapoh ka shatri jong ka ASHA Workers’ Union (AWU) bad ASHA Facilitators’ Union (AFU) ki la dawa na ka Sorkar MUA-II ba kan ai jingithuh noh ïa ka kam shakri jong ki bad ban pynkiew noh ïa ka jingsiew bathikna manla u bnai.

Da ki spah ngut ki Asha ki la shong kyllaiñ myngor mynta ka sngi baar ha Parking Lot, kaba don hajan Addl. Secretariat, Shilllong ban pynsngew sha ki tyndong shkor ka Sorkar Jylla ba kan sngap ïa ki jingdawa jong ki.

Lah ban kdew hangne, ki don haduh 6000 hajar ngut ki Asha kiba trei hapoh ki shnong bapher bapher ka jylla baroh kawei kiba la ithuh da ka Sorkar kiba long shibynta ka kti ka mon bad ka kti ka diang jong ka Sorkar ban rung sha manla ki shnong nongkyndong ban pynsngewthuh sha ki paidbah halor ka koit ka khiah kaba long ka thong bahakhmat eh jong ka Sorkar hynrei kumba ka long mynta ki Asha ki shu ïoh jingsiew kaba long tang kum ka bai rneng.

Ki nongïalam ka AWU bad AFU ha ka jingïakynduh ïa u KS Kropha, Chief Secretary ka Jylla mynta ka sngi ki la aiti ruh da ka dorkhas kaba don hynriew tylli ki mat jingdawa ba ka Sorkar MUA-II ba la ïalam da ka Congress kan shimkhia noh mardor.

Haba kren sha ki lad pathai khubor hadien ka jingïakynduh ïa u Chief Secretary, i Kong Haphilin Pyrtuh, President ka AWU, i la ong, “ngi dawa na ka Sorkar Jylla ba kan ai jingithuh noh ïa ka kam ba ngi trei namar kam long shuh ban shu niew ïa ngi kum ki Asha tang kum ki nongtrei monsngewbha bad ngi donkam ïa ka jingsiew kaba biang katkum ka kam ba ngi shakri.”

Kane ka nongïalam ki Asha ha ka Jylla ka la ïathuh ba ki Asha ha South India ki ïoh ka jingsiew kaba T.4 hajar haduh T.6 hajar. “hynrei hangne ha jylla jong ngi pat, ïa ki Asha la shu siew tang kum ka bai shun kaba tang T.1 hajar shibnai. Daei ngin pyndap ïa ki jingdonkam ha ka ing ka sem,” ong ka Kong Haphilin.

“Dei lyngba ka jingtrei shitom ki Asha ba ka jingïap ki longkmie ba armet bad ka jingïap ki khyllung ba dang shu kha ka la duna haduh katta katta ha ka jylla. Ngim banse wat ban ieh ïa la ka ing ka sem bad ban peit ïa ka kam jong kiwei pat,” la ong ka Kong Haphilin.

Ha kajuh ka por ka la pynpaw ruh ba ka ASHA Facilitators’ Union (AFU) ka dawa na ka Sorkar ba kan kyntiew noh ïa ka jingsiew kaba ki ïoh mynta tang T.5 hajar shibnai.

Kane ka nongïalam ka AWU ka la ong ruh ba ka Seng ka kwah ba ka Sorkar kan pynthikna ban ai ïa ki jingsiew bad kiwei de ki jingmyntoi ba ki Asha ki dei ban ïoh katkum ba la pyntreikam ha ka jylla.

Ka ïathuh ba kane ka kynhun kan sa leit ïashim bynta bad ka jingïalangbah ki Asha ka ban sa long ha nongbah Delhi ka ban sa long u bnai Jylliew ne Naitung.

Na ka liang u Chief Secretary um shym la ai satia kano kano ka jingkular hynrei u la pyntip ba un sa peit bad khmihbniah shwa ïa ki jingdawa jong kane ka kynhun ki Asha.

Katkum katei ka dorkhas, kane ka kynhun ki Asha ka la dawa na ka Sorkar Jylla ba kan ai ïa ki jingïarap kum ka ESI, Pension, Provident Fund bad ban kynthup lang ïa ki ha ka Social Security Scheme, ban siew ïa ka bai leit bai wan (tour allowances).

Nalorkata, ki la dawa ruh ba ka Sorkar ka dei ban ai ïa ka Maternity Leave sha ki Asha bad Asha Facilitators bad ban siew ïa baroh ki jingmyntoi ba la bhah 75% na ka Sorkar Pdeng bad 25% na ka Sorkar Jylla. Shillong: Ki MDC don na ka liang synshar jong ka Jaintia Hills Autonomous District Council (JHADC); mynta kat shaba ki leit ki ïa kren sahuh sa tang shaphang kata Art Culture Department kaba ki dang shu dep thung dang shen. Haoid ka dei ka jingshisha ba wat la kala kham dier por ruh; ka JHADC kala leh ïa kaba dei ban sdang ïa kane ka tnat treikam kaba thymmai, namar ba kawei na ki mat treikam jong ki Autonomous District Council (ADC) ka dei ban pynneh pynsah ïa ki riti ki dustur bad ka rukom im jong ki riewlum. Namar kata ka jingthung ïa kane tnat ka dei ka jingjam haka jingïaid lynti kaba dei ïa ka JHADC kaba dei ban ïaroh.

Dashisha ka dei ka Garo Hill ADC kaba la kam kham shakhmat ban ïa kiwei pat ki ADC; kata wat ïa ka JHADC ruh ha kaba ïa dei bad kane ka bynta ban pynneh pynsah ïa ka dustur riti bad rukom im jong ki briew. Haka jingshisha ka GHADC kala sdang kham ha shwa ïa kaba kum kane ka rukom treikam ha kine ki bnai bala lah. Ym tang ba ka GHADC kala kam kham shakhmat ban ïa kiwei pat ki ADC, kane ka Council kala sdang ruh haka rukom kaba dei ha kaba kala buh ryntih ïa ki mat treikam jong kata ka tnat kaba thymmai jong ka GHADC.

Kaei kaba pynïapher ïa ka JHADC bad a GHADC ha kaba ïa dei bad kane ka bynta ka dei; ba ka GHADC haka por ba ka thung ïa kane ka tnat, ban pynurlong ïa kane ka jingmut jingthmu; kala don ruh ki rukom treikam kumno ban pynneh pynsah ïa kita ki riti ki dustur bad ki rukom im jong ki briew ha kine ki thaiñ. Hynrei lada yn peit pat ïa ka jong ka JHADC, kala shu long noh tang ka jingpyndep rukom khlem kano kano ka jingbuh ryntih ïa ki mat treikam ban pynrulong ïa kane ka thong.

Ïa kane lah ban pyshisha da kaba peit ha ka mang tyngka jong ka JHADC kaba la pynbna ba ka Council kala sdang ïa ka tnat treikam kaba thymmai bad la dep thung ruh ïa ki nongtreikam na ka bynta ban pynïaid shakhmat ïa ki kam jong ka kane ka tnat. Kumjuh ruh ka Council kala bhah na ka mangtyngka phraphewlak tyngka tam naka bynta kane; hynrei ka la ong ruh ba kane phraphewlak ka dei tang naka bynta ban siew tulop ïa ki nongtrei jong kane ka tnat treikam thymmai.

Mynta ka jingkylli ka long lada ka mang tyngka ka long tang naka bynta ban siew tulop ïa ki nongtrei; kin leh aiu pat kita ki nonngtrei? Da kumno ka JHADC kan lah ban pynneh pynsah ïa kita ki riti ki dustur khlem mang tyngka kyrpang naka bynta kata ka jingthmu lait na kaban siew tulop ïa ki nongtrei?

Ki dustur, ki riti ne ka kolshor ka dei ka phang kaba ïar bad kaba jyliew; bad kam dei satia ka kam kaba suk ban pynneh pynsah ïa kine ki jinghikai uba rim bad ym lah hi ruh ban pynneh pynsah ïa kita kiba kongsan jong ka imlang sahlang tang da kaba thung kawei ka tnat treikam. Ka JHADC kala dei ban saiñdur ruh ïa ki polisi, ki skhim ne ki projek kumno ban pynurlong ïa kane ka jingthmu babha, hynrei kumba paw mynta kam don satia kaba kum kata lait na kaba thung nongtrei ha kane ka tnat. Ne ba baroh ki nongtrei kiba la thung thymmai ki dei kiba la dep pyntbit ïalade ha ki jingpule ba kyrpang kiba ïa dei bad ka jingpynneh pynsah ïa ki dustur ki riti?

Haba ka JHADC ka khlem lah ban buh ryntih ïa kita ki mat bad rukom treikam kyrpang haba thung ïa kane ka tnat; ka jingkylli ka long hato kane ka jingbuh tnat treikam thymmai ka dei tang ba buit ban ïoh thungkam ïa kiba don jing ïadei bad ki MDC? Ka jingthung ïa ka tnat sorkar ba thymmai khlem ki mat treikam kiba thikna ka long syrïeim thik kumba buh ïa ka ruh; katba u moina pat ym don- ka don tang ka ruh kaba thylli. Nongpoh, Jymmang 09: Ka Confederation of Ribhoi Peoples (CoRP) Jirang Circle hapoh ka jingïalam u Bah O Lyngdoh, President ka Seng mynta kasngi ka la lap ba u Asst.Manager ka SBI Patharkhmah Branch, u P.Rabha u la buaid khawyiang haduh ba um nang shuh ban treikam.

Kum ban shu pyn kynmaw,ka SBI Patharkhmah Branch ka dei kawei na ki shna treikam ka SBI ba la slem bha.

Ka a jingwan jong ki ophisar he nongtrei bym dei Khasi ka la buh jingeh shibun ïa ki paidbah ka thaiñ Western Ribhoi namar ka jingbym ïasngewthuh ktien. La kynnoh ba ki nongtrei jong kane ka Bank ki leh mon, leh baheh bad haba don kino kino ki bym tip khamtam kiba biej bad ki tymmen kim ju pyni ne kren da ki ktien bajem hynrei ki shu kynhied bad kren ki ktien kiba khor.

Kane ka jingleh bym suidniew ïa ki rit ki ria ka la paw pyrthei mynta ka sngi ha kaba u Asst. Manager jong kane ka bank u la dihkyiad bad buaid haduh ba um nang shuh wat ban treikam khlem da kheiñ shuh ïa ki paidbah nongkynshew pisa kiba leit donkam hapoh ka kamra jong u haduh ba shibun ki briew ki la shu wan phai thylli namarba um nang shuh ban treikam.

Ka seng namarkata ka buh ka jingkyrpad ïa ki bor bahalor ba kin sngewbha ban leh eiei ïa une u Asst. Manager. Nongstoiñ, Jymmang, 09: Kumba ju leh manla u snem, ka Hima Raidmysnaw Sirdarship mynta ka kynti ka la pynbna ba kan rakhe kynmaw burom ïa sawngut ki rangbah kiba duhei ïa la ka jingim ha ka jingshah synreit kuli na ki ktang suloi jong ki Pulit Assam ha Langpih ha ka 14 tarik Jymmang 2010.

Mynta u snem, ka jingrakhe lyngkhuh snem ïa kine ki saw ngut kan hap ha ka sngi u Blei hynrei u Bah Hindro Samakha Sordar ka Hima Raidmynsaw haba pyntip ha u Mawphor mynta ka sngi u la ong, “namarbah kane ka sngi ka ïatyngkhuh bad ka sngi u Blei na ka liang ka Hima bad ki paidbah nongshong shnong ka la rai ban pynlong ïa ka jingrakhe bad kynmaw burom ha ka sngi saitjaiñ.”

U ong lada don ki Sengbhalang, ki riewshimet ne kino kino ki kynhun kiba kwah ban ïadon ryngkat ha katei ka sngi na ka liang ka Hima ka pdiang sngewbha. U la kyntu ruh ïa ki bahaïng hasem ki kur ki jait, ki hynmen ki para bad ki khun ki kti jong kito ki saw ngut kiba la khladnoh ba kin sngewbha ban ïawan lang ha katei ka sngi.

Kitei ki sawngut kiba la duhei ïa ka jingim ha katei ka 14 tarik Jymmang 2010 ki kynthup ïa u Bah Kolombos Hujon na ka shnong Umyïap,u Bah Charles Lyngkhoi na Mawlan (A), u Bah Denis Nongsiej na Mawsikar bad u Bah Ekros Rani na Mawdiangsnam.

Kum ban pynkynmaw, hadien katei ka jingjia na ka liang ki bahaïng hasem bad ka Hima Raidmynsaw ki la mudui da ka mokutduma bad na ka liang ka Sorkar Jylla ka la aiti ha ka Ïngbishar ba la khlieh da ka Phukan Commission ha Guwahati bad na ka bynta jong ka Hima bad ki bahaïng hasem jong kitei kiba la khlad ki la pynkhamti ha ka Dr.Fenela L.Nonglait ban ïasaid na ka bynta jong ki bad ka la shimpor haduh ar snem tam bad palat lai spah sien ba ki don katto katne ngut ki pulit Assam kiba ka Langpih kiba la donkti ha kaba siat pathar ïa ki paitbah ha ïew Langpih bad la shei kuli ïa kitei ki saw ngut bad ki la khladnoh ha kaba ka Phukan Commission ka la rai pynrem ïa kitei kiba donkti bad ki bahaïng hasem jong kitei kiba la khladnoh ki la ïoh ïa ka jingbishar bahok. New Delhi (PIB): Ki jingtrei kam jong ki Bank ha kine ki snem ba la dep, ki la nang kylla bad nang kham bha. Kine ki jingkylla ha ki jingtrei kam jong ki Bank, ki mih na kata ka jingsngewthuh ba dei ban pynkhlain ia ki jingtrei kam kiba ia dei bad ka peisa tyngka.

Kawei na ki jingkylla bakhraw ha ki jingtrei kam jong ki Bank, ka long ba mynta ki Bank ki la ioh ban rung sha ki paidbah. Ka skim Prime Minister’s Jan Dhan, ka la pynlah ia uwei pa uwei u nongshong shnong jong ka ri ban plie ia la ka jong ka Bank Account. Ha ki por kiba mynshuwa kiba don Bank Account, dei tang kito kiba don peisa. Hynrei kane kam long shuh mynta. Ka jingplie Bank Account khlem da thep peisa, ka la long ka jingmyntrei kaba khraw ia ki. Ka Bank Account kam long shuh kaba thylli. Kane ka long namarba ka Sorkar ka thep beit sha ki Bank Account jong ki ia ka peisa kiba ki dei ban ioh. Kane ka jingleh jong ka Sorkar, ka la long ba kiwei kin ym lah shuh ban ioh ktah ia peisa jong kiwei bad kan leit beit sha kito kiba dei hok ban ioh.

Ka Sorkar ka la pynkhlain shuh shuh ia ki jingtrei kam jong ki Bank da kaba pynthikna ba ki jingtrei jong ki, ki long kaba janai bad ki dkhot jong ki Board ha ki Bank kiba mynta ki dei kito kiba don ka jingtip bad ka jingpyntbit ialade ha kim kiba ia dei bad ki Bank, ym kum ha ki por kiba mynshuwa.

Ha ki por kiba mynshuwa, ki dkhot jong ki Board ha ki Bank, ki long kito ki briew kiba ym don ka jingnang jingtip ha kaba ia dei bad ka jingpyniaid ia ki Bank. Ki long ki dkhot jong ki Board ha ki Bank namarba ki ioh ia ka jingkyrshan na ki seng sain hima sima kiba bat ia ka bor synshar.

Ka la don ka jingjia kaba kum kane, ha kaba ka Election Commission ka la bthah ba dei ban pynsangeh ia ka jingthung kyrkiew ia ki dkhot jong ki Board ha ki Bank

Namarba ki dkhot jong ki Board ha ki Bank, ki long kiba la thung da kito kiba don ha ka bor synshar, ki don ka bor ban pynioh ram ia kito kiba shim ram, wat lada kim dei ban ioh. Kaei kaba mih na kata, ka long ba kito ki nong shim ram kiba ym dei ban ioh, kim shuh ban pynpphai ia ka ram jong ki sha ki bank.

Ka jingbuh ia ka jingtrei kam kaba khlain bad kaba skhem, kham tam lei lei ha kaba ia dei bad ka jingjied ia ki dkhot jong ki Board ha ki bank, kan pynkhlain ia ki jingtrei kam jong ki Bank.

Ka Selection Committee, ka dei ban jied tang ia kito ki briew kiba don ka jingnang jingtip bad jingtbit kaba ia dei bad ki kam peisa tangka bad ki jingtrei kam jong ki Bank. Ka jingjied ia ki dkhot jong kine ki Board kam dei ka kam kaba suk bad kaba dei ban leh na kawei ka por sha kawei pat.

Kiwei ki jingpynkhlain trei kam, ki la wanrah ia ki jingkylla trei kam. Kumba long baroh shikatta, ia ki jingtrei kam jong ka Reserve Bank of India, ha kaba saindur ia ki jingpyniaid ia ka peisa tyngka, la led ka ka kynhun kaba shu long tang ka nongai jingmut ia u Governor jong ka Reserve Bank of India.

Namarba kane ka kynhun ka long tang ka nongai jingmut ia u Governor ka Reserve Bank of India, dei hi ma bad ka kynhun jong u ki ban shim rai ban pyniaid ia ki kam ki jam.

Ha kaba ia dei bad kane, la seng la buh noh ia ka High Level RBI Committee bad ka jingai jingmut jong ka, ka long ba dei ban don ka Monetary Policy Committee, ka ban shim rai kum ka kynhun ha kaba ia dei bad ki jingtrei kam jong ki Bank jong ka Sorkar Pdeng.

Dei halor kane ka jingsngewthuh, ba la seng la buh pat ia ka Monetary Policy Committee bad dei ma ka, kaba don ia ka bor ka iktiar ban shim rai. Ha kane ka Committee, u khiehduh jong ka Reserve Bank of India bad ki dkhot jong ka Committee ki don ka bor ban ai ia ka jingmynjur lane ia ka jingbym mynjur jong ki. Shillong, Jymmang, 9: Ka BJYM Meghalaya Unit ka pynpaw ïa ka jingsngewsih kaba khraw halor ka jingkiew rasong ki kam thombor bad ki kam runar ruser pyrshah ïa ki kynthei khynnah ha ka jylla.

“Kam don shuh ka jingburom bad sngewsynei wat ïa ki khyllung bad khynnah rit, kumba jia ïa i heprit ba dang 7 snem ka rta ha ka shnong Bynther iba la shah pynïap beiñ ha la u jong u Kñi, kam i don jingshngaiñ shuh ïa ka leit ka wan ki kynthei,” ong u kyrwoh ba la phah da u Samla Egenstar Kurkalang, President ka BJYM.

“Kaba lyngngoh ka long ba ka Sorkar Jylla kam shimkhia ban tehlakam ïa kum kine ki jaitkam. Ngi pynrem jur ïa ki riewrunar bym don shuh ïa ka jingtipbriew bad ka mynsiem sngewlem para bynriew,” ong une u nongïalam ka BJYM.

Ka BJYM ka khot ka wer ïa ki seng treimon sngewbha, ïa ki seng Niam bad ki Dorbar Shnong ban ïatreilang ban pyrshah bad pynrem ïa kum kine ki kam sniew bad kyntu ruh ka Sorkar ba kan ai ka jingpynsaja kaba tyngeh ïa ki runar. Ka CSWO ka pynrem jur ïa u Balajied Kyrpang Nongrum uba la shah kynnoh donkti ban dkhat jubor ïa ka jingim jong ka pyrsa kaba dang 7 snem ka rta.

“Kum ïa une u ksuid Ïakjakor ladei ban pynshitom da ka shnong bad u paidbah shuwa ban aiti sha ki bor aiñ bad ym dei ban ailad ba kum une u jait jingthaw un ïoh ban kharoi ha kane ka jylla namarba ka long ka jingma ïa ki khyllung khynnah kiba luilui bad kumjuh ruh ïa ki samla kynthei,” ong u kyrwoh ba la phah da i Kong Irene P. Hujon, President ka CSWO.

“Ka por ka ladei ba ki paidbah nongshong shnong, la ha sor ne nongkyndong, ban dawa ban don noh da ki aiñ shnong kiba khlaiñ bad pyrkhing namar kumba ngi ïohi, ka aiñ ka sting palat bad ka jingbishar ban ïoh ïa ka hok, ka long jlan shaba palat,” bynrap u kyrwoh.

Ka seng ka kyntu ïa katei ka longing kaba ngat ha kum kane ka apot ban ïaid beit shakhmat khlem jingmap la u dei u Kñi ne u jingthaw khyllah aiu aiu ruh khnang ba ka imlang sahlang kan long kaba shngaiñ . Nongstoiñ, Jymmang, 09: Katba ki pulit ka jylla ha ryngkat ki SWAT bad CoBRA ki dang pynjur ïa ka jingkhynra ha kylleng ki jaka bad ki khlaw barben ka ri lum Garo haduh ki jaka khappaud jong ka West Khasi Hills bad East Garo Hills ban ïohkem ïa ki dkhot ba ehrang ka Garo National Liberation Army (GNLA), hynrei ki nongïalam jong kane ka kynhun kieng atiar ki dang ïai pyrshang katba don ki lad ban pynrung dkhot thymmai sha katei ka kynhun.

Katkum ka tyllong khubor ba la ïohlum da u Mawphor ha kine ki sngi la ïathuh ba ka jingpyrshang jong ki nongïalam ka GNLA ban pynrung dkhot thymmai kam dei tang ïa ki samla hynrei wat ïa ki khynnah kiba dang 14 snem ka rta.

La ïathuh ruh ba ki don katto katne ngut ki khynnah kiba la 14 snem shaneng na ki katto katne ki shnong kiba don ha khappud jong ka West Khasi Hills bad East Garo Hills kiba la thmu ban leit pynïasoh bad katei ka kynhun namar ka jingshah pynbiej ba bun rukom ha ki nongïalam katei ka kynhun.

La ïoh jingtip ruh ba ka jingdon jong ki dkhot katei ka kynhun ehrang ka la duna bha bad ha kawei kawei ka kynhun ki don sa tang kumba san haduh hynriew ngut bad ki tiar siat ruh ki la duna bha. Nalorkata ki dkhot katei ka kynhun ki la don ha ka khim khait namar ka jingkyrduh pisa kaba shyrkhei bad nalorkata ki paidbah kim ai shuh ka jing kyrshan ïa ki bad ka jingtrei borbah jong ki pulit ban khynra ïa ki khlaw ba rben ba ki ju pynlong jaka rieh tngen ka la pynjynjar haduh katta katta namar ki hap ban phet rieh na kawei ka jaka sha kawei pat. Shillong, Jymmang :Ka Seng Hynñiewtrep Youths Council (HYC), Krang Unit, da ka jingkmen ka ai ka jingïaroh ïa u Bah Tring Mawlong president jong ka Seng nongrep ka Khasi Jaintia Farmers Association bad uba dei ruh u Rangbah Shnong jong ka shnong Krang Lumpyrdoi uba don shisha ïa ka mynsiem ban trei na ka bynta ka bha ka miat jong ki paid nongrep da kaba ïalam hi ïa ki nongrep ban ïakynduh ïa u Lat ka jylla na ka bynta ban pynsngew ïa ki jingeh jong ki paid nongrep bad ban ai ruh ha u ïa ki 15 tylli ki mat jingdawa kiba dei na ka bynta ka jingbit jingbiang jong ki nongrep ka thaiñ.

Na ka liang ka Seng ka pynpaw ruh ba kalong kaba kloi ban ïa don ryngkat bad kane ka seng nongrep ha kaban leit mih sha ki tnad sorkar bapher bapher ha kaba ïadei bad ki skhim na ka bynta ki paid nongrep kiba ki dei hok ban ioh.

Ka Seng ha u kyrwoh lyngba u Bah J.Kharbuki Genl Secretary kala ong ba ka Seng kan ai ka jingkyrshan bad pynshlur ruh ïa ki nongrep ba kim dei ban randien noh na ka kam rep kam riang khamtam ha kane ka juk kyrduh kam kyrduh jam.

Hynrei ka Seng kala ong ba kaba i sangsot ia ki nongrep mynta kalong ba kito kiba shim ram ban rep na ka daw bym biang ki lad jingiarap ki bapli kim lah shuh wat tang ban pyndep ïa ka ram ba kila shim naduh ki snem kiba la dep kat haduh mynta.

Shuh shuh na ka liang ka Seng HYC Krang Unit kala ong ba kam kwat satia ban ïohi ba ki nongrep ha kane ka jylla Meghalaya ruh kin kylla long kum ki nongrep ha kiwei pat ki jylla jong ka ri kiba pynkut noh ïala ka jong ka jingim tang na ka daw ka jingbym lah shuh ban siew ram. Mawkyrwat, Jymmang : U Babu W.S. Myrthong u ba dei u nonghikai jong ka Banrikynti Lower Primary School, Wahsiej uba bat ruh kum u Head Teacher jong kane ka skul, u la pynshai halor ka jingshisha ba la lap hadien ka jingpynmih khubor da ka Seng FKJGP ha ka 7th May, 2017 ba ka long kaba bakla.

U Babu Myrthong u la pynshisha ba um shem la shah weng ïa ka kyrteng jong u haduh kine ki sngi. U la ïathuh ruh ba kane ka long katkum ka jinglap jong u ha ophis, ryngkat ka jingpynshisha u Secretary ka Managing Committee.

Kumta na ka liang jong u, u kyntait mardor ïa katei ka jingpynmih da katei ka seng. Na ka liang jong u Babu W.S. Myrthong u kyrpad ïa ka seng ba lada don kano kano ka kam, kim dei ban shim kabu ïa ka kyrteng khlem da kynjoh na u trai ne khlem da lap ïa ka tynrai jong ka jingpynshisha.

Kumta na ka liang jong une u Head Teacher uba khmih ïa ki kot ki sla jong ka skul u la lap ba ïa ka jingweng noh ïa ka Kong Yesfuljoy Thongni na ka kam nonghikai, ka dei halor ka jingshitom ba la pynshisha da ki doctor ryngkat bad ka shithi na ki ba ha ïing ha sem. Kumta na ka liang jong u, u la ïoh pdiang ïa kine ki kot bad u la phah sha ka Managing Committee. Kane ka long katkum ka kyrwoh ba la phah da u Babu Stelin Myrthong, Head Teacher jong ka Banrikynti Lower Primary School, Wahsiej Mawsawa. Jowai, Jymmang 09: U ma Sniawbhlang Dhar, u Myntri ka tnad bording bad kiwei kiwei, ula ong ba ki doktor kim dei ban lehkai bad ka jingim briew bad ki dei ban ai ka jingsumar ba paka ïa uno uno u briew uba pang shitom.

“Ki doctor ki dei ban don ka mynsiem kitkhlieh haba ki sumar ïa ki nongpang bad ki dei ban sngewthuh ïaki nongpang”, la ong u ma Sniawbhalang Dhar haka kren kum u kongsan haka jingïalang plie ïaka Rasongsli Nursing Home, kaba don ha Amshipai, Amlarem Sub-Division, West Jaiñtia. Kane ka aspatal ka dei kaba la seng da Kobiraj ba paw khmat ka thain War Jaiñtia, u ma Rom Dhar.

Shuh shuh u ma Sniawbhalang ula ong “kum ki nongmihkhmat ki duh thiah ban pyrkhat ia ki jingeh jong ki paidbah khamtam ha ka liang ka koit ka khiah. Ka koit ka khiah kadei kaba kongsan haka jingim briew la ïa u duk ne riewspah, lada ngi duh ïa ka jingkoit jingkhiah baroh ki jingdon jingem jong ngi ki lehnohei”.

U ma Sniawbhlang Dhar, ula ïaroh ïa u ma Rom Dhar halor ka jingpyrkhat rangbah jong u ban seng ïa katei ka nursing home kaba 26 jingthiah wat la um dei u briew uba la nang la stad bad ula kitbok kitrwiang ba katei ka aspatal kan ïaid shakhmat ban ka jingshakri ïa u paid ka thain War Jaiñtia. Katei ka aspatal ka don ïa ki jingthiah shynrang, kynthei, khyllung bad jaka kha khunlung.

Katei ka nursing home ka don ia ki Doktor kiba tbit kiba kynthup ïa u Dr. Dameshwa Paslein kum u Resident Medical Officer (RMO), ka Dr. Da-e-wan Najiar bad ka Dr. B. Synmon kaba dei ka super specialist na ka bynta ka khlieh (neurologist) bad 4 ngut ki staff nurse nalor u Pharmacist, u Lab-technician bad kiwei kiwei ki nongtrei.

Ban pynurlong ïa ka jingtei ïa katei nursing home kaba jop, na ka liang u ma Sniawbhalang bad u ma Ngaitlang Dhar ki la ai ka jingiarap ïa u ma Rom Dhar ha kaban pynbit pynbiang ïaki jingdonkam. Ha kane ka sngi la donlang u Local MLA ka thain, u ma Stephanson Mukhim, u MLA ka Umroi, u ma Ngaitlang Dhar, u Local MDC, ma Hollando Lamin bad kiwei kiwei ki MDC, ka Sub-Divisional Officer (Civil) Amlarem Sub-Division, kong Isawanda Laloo bad u SDPO bad OC ka Amlarem PS, u Joint Director ka tnad ka koit ka khiah u Dr. M Talang, uba pynïaid iaka jingïalang bad kiwei kiwei ki kynrem ki ladang.Jowai, Jymmang 09: Ka Touchline Northeast, kaseng kaba trei ban kyntiew ïa ki kam ïalehkai ka thaiñ shatei lam mihngi kala wan hiar sha Ri lum Jaiñtia ban pynlong ïaka prokram School Reach Out ne ka prokram ban rung sha ki skul ban pyn-saphriang ïaka khubor halor ka jingmyntoi ka jingïalehkai phutbol.

Ka Touchline Northeast da ka jingïatreilang bad ka Ministry of Sports and Youth Affairs, Govt. of India lyngba ka Mission XI Million ka la leit ha man ki nongkyndong ban pynshlur ïaki skul kumjuh ki khynnah ban ïalehkai phutbol.

Hynne ka sngi ka Touchline Northeast hapoh ka jingïalam u u Arki Nong-rum, Co-ordinator Touch NE, u Barrister Rymbai bad u Carol Rymbai, Manager Touch NE kila wan hiar sha Shangpung Khlieh-muchut ban ïasyllok bad ki nonghikai skul bad ki khynnah haka madan ïaleh-kai ka Shang-pung Khlieh-muchut.

La ïadonlang ruh ki nongïalam shnong ka Khliehmuchut ba kynthup ïa u Nidayoo Papang, u nonghikai skul kiba don ha Shangpung, u President FKJGP, u Tuesday Lytep bad kiwei kiwei.

U Arki Nongrum, ula ong ba u kyndit ban ïohi ïaka jingwan shimbynta shitrhem ki paid nongshong shnong ka Shangpung Khlieh-muchut. Ula ong ha katei ka prokram la wan naduh ki khynnah rit haduh ki rangbah bad ula ïaroh ïaka jingdon ka mynsiem pdiang katei ka shnong ïaka seng.

“Kane ka dei ka sien kaba nyngkong ba ngi pynlong ïa kum kane ka prokram ha Rilum Jaiñtia, ngim pat hun bad ngin dang bteng ban pynlong ïa kum kane ka prokram ha katei ka shnong bad kiwei kiwei ki jaka namar ba ngi la ïohi da la ki jong ki khmat halor ka jingïeit jong ki nongshong shnong naduh ki khynnah rit haduh ki rangbah ïaka phutbol”.SHILLONG, Jymmang 9: Ki khynnah ïalehkai phutbol jong ka St Anthony’s Higher Secondary School hynne ka sngi ka la jop da 2-1 ïa ka West Jaiñtia Hills District Sports Association (WJHDSA) haka Group B jong ki shynrang ha ka lympung ïalehkai phutbol jong ka Assam Rifles CAPF Under-19 Football Talent Hunt Tournament jong ka Meghalaya ba la long ha madan Third Ground, Polo, Shillong.

Hadien kane ka jingjop ka St Anthony’s ka don mynta ha khlieh duh ha ka miej ïakheiñ poiñ.

Ka St.Anthony’s ka donkam tang ban ïa khaid ban don ha khlieh duh ha ka jingïapher kol.

Ka West Jaiñtia Hills ka la ioh ban pynkhih jar nyngkong lyngba ka penalty ba la shut da u Wanmi Nongrum ha ka 33 minit.

Hapdeng jong ka jing-ïakhun ka la don katto katne ka jingïabrut kaba jur para player , ka la ailad ïa ka St Anthony’s ba kan wanphai pat sha ka jingïakhun.

Haba shut ïa ka free-kick kaba shabar khyndiat na box naphang ka kamon, u Melvin Marbaniang u la shut ïa ka bol kaba itynnat bha kaba la lait na ka kynroh briew ki saw ngut ki nongap bak kiba da bad ka bol ka leit beit beit sha kol haka 52 minit bad ki la ïakhaid da 1-1.

Hadien kane u Nong-neng u la pyllait ïa ka bol sha Freestar Kharbangar hapoh box bad u la thep ai ka namtam da 2-1. Hynrei hadien kane u Kharbangar u la ioh red card ba u la leh briew bad na kane ka jingioh red card, u Kharbangar un duh mih madan ha ka semifinal pyrshah ïa ka Wahingdoh FC ha ka sngi Palei. Dei u Kharbangar uba la thep baroh ar tylli ki kol na ka bynta ka St Anthony’s da 2-1 pyrshah ïa ka Rangdajied UFC.

Watla ka la rem, ka West Jaiñtia Hills ka la dep rung lypa sha ka semifinal bad kan ïakhun pyrshah ïa ka Nong-stoiñ District Sports Asso-ciation ha ka sngi Palei.

Ha kajuh ka por, ha ka jingïakhun ban ïaknieh ïa ka kyrdan ba lai bad ba saw hapdeng ka Rangdajied bad ka KV Laitkor, ka Rangdajied ka la jop da 5-0, ha kaba ar tylli ki kol ki la wan lyngba u Lenny Paul Kurbah (50 bad 54 minit), katba u Wilbert Marbaniang (63), u Atlanson Kharmaw (64) bad u Banshanbok Blah (70) ki la ioh mar shi kol.

Ha ka semifinal jong ki kynthei ban ïakhun mynta ka sngi Balang, ka Umsning SC kaba don ha khlieh duh na Group A kan ïakhun pyrshah ïa kaba wan ba-ar na ka Group B, ka Tyrsad Higher Se-condary School ha ka por 1:30 nohphai sngi ha madan Third Ground, Polo. Katba ka jingïakhun kaba ar kan long hapdeng kaba wan nyngkong na Group ‘B’ ka East Jaiñtia Hills District Sports Association pyrshah ïa kaba wan ba ar na Group ‘A’ ka Laitkor SC ha ka por 3:15 nohphai sngi. Shillong Jymmang 9: Ka lympung ïalehkai athletic ba kyrpang naka bynta baroh ki khynnah skul ka jylla ne ka Chief Minister Inter School Athletic Meet kaba lai sngi la sdang ïaka ha J.N Stadium, Polo mynta ka sngi.

Ha kane ka kynti kumba 770 ngut ki khynnah skul jong ka jylla ki la wan ba kin ia lum lang ban aireng ha ki ba bun ki jingïalehkai ba kynthup ïa ka track bad field event.

Kongsan ba la wan ban plie ïa ka pyrda jong kane ka lympung ïalehkai kaba lai sngi dei u Dy Chief Minister ka jylla u Dr R.C Laloo ha kaba la don lang u bah F.R Kharkongor (IAS) Com-missioner & Secretary Sports & Youth Affairs, Kong Matsiewdor War Nongbri Director ka tnat Sports & Youth Affairs, ki ophisar ba rangbah bad ki DSO jong ki distrik.

Ha kane ka lympung ïalehkai athletic ki khynnah skul jong ka jylla la wan ban ïashim bynta da baroh ki khynnah skul na ki khadwei tylli ki distrik ba don ha ka jylla, kaba ka jingioh ban wan aireng ka jong ki sha kane ka lympung la pynshong nongrim halor ka sap bad ka jingtbit kaba ki khynnah kynthei bad shynrang ki la lah ha kaban pynbaw mynba ki la ïakhun ïa ka District Level Inter Schhol Athletic Meet ba la long ha ki bnai kiba la dep.

Haba kren kum u kongsan, naka liang u Dr R.C Laloo u sngew ban pynpaw ba kane ka dei ka lympung bah ïa ki khynnah skul ka jylla, kaba ki lah ban sei madan ïa ki sap ïalehkai kaba ki don.

“Nga tip ba ka jingwan ka jong phi ban ïashim bynta ha kane ka lympung ka long ba phi don haphi ïa kawei ka jingthmu bad kata ka long ba phin ioh ban khur ïa ki takma, hynrei nga kyntu pat ïa kito ki bym lah ban ioh khur takma ha kane ka kynti kaba mynta, ba phim dei satia ban duh jingkyrmen, hynrei to long kiba la khreh ba ha ka snem kaban wan phi lah ban ioh ban khur ïa ka” la ong u Dr R.C Laloo. Hadien ka jingkren plie, la ioh pat ïa ka Mass Drill ba la ai da ki khynnah skul jong ka Loreto Convent bad ba la pynbud pat da ki jingpyn-ïalehkai ïa ki prokram ba dang sah jong ka sngi. Nongpoh, Jymmang 9: Ka Pynker Area Sport Committee ha ka 5 tarik Jymmang mynta u bnai ka la lah ban pynhap pyrda noh ïa ka All Pynker Area Sport Meet 2017, kaba dei kawei na ka lympung ïalehkai Sport ki khynnah skul ha katei ka thain Pyngker ba hap ha Jirang Constituency.

Ïa kane ka lympung la wan ruh ban pynhap pyrda da u Bah Albertus Lapang, uba dei u Working President ka Jirang Block Congress Committee kum u kongsan bad la sakhi lang ruh da ka jingdon lang u Chairman ka All Pynker Sport Committee, u Bah Marius Ramde, Secretary, u Bah Sylvester Rongshon, Adviser, Roker Taro, Rangbah Shnong ka Pynker C, u Anil Taro bad kiwei kiwei ki riew rangbah bad ki paidbah nongshong shnong katei ka thaiñ.

Kumba hynriew tylli ki skul ba kynthup iaka Pynker C L.P School, Pahamjula LP &UP School, St. Peter Umsen UP School, Pynker A, LP School, Pynker B Govt L.P &UP School bad ka Umlathu UP School ki la wan ban iashim bynta sha kane ka lympung.

Ha kaba kut jong ka sngi ka Umlathu UPS ki la ioh ban rah ïa ka nam best Mass drill bad ka St. Peter Umsen ka la ioh ban rah ïa ka nam Best March Pass.

La pynkut pat ïa kane ka jingpynhap pyrda ïa ka Sport meet da ka jingsam ïa ki khusnam sha ki khynnah kiba la ioh khur ïa ka jingjop ha ki jingïalehkai bapher bapher bad bud pat sa ka jingpynhap pyrda kum ka dak ba la pynkut noh ïa kane ka Sport Meet ki khynnah skul ba la pynlong ha Pynker C jong u snem 2017. Shillong, Jymmang 9: Ka Shillong Lajong kan ïakhun ïaka jingïalehkai ba ar jong ka na ka Group B pyrshah ïa ka Mohun Bagan mynta ka sngi Balang ha Barabati Stadium ha Cuttack ha ka por 7 baje janmiet ha ka Federation Cup.

Haba phaidien ïa ka lynti ïaid ka jong ka ha kane ka lympung, ka Shillong Lajong FC ka la rem da ha ka Bengaluru da 2-3 ha ka sien mih madan nyngkong, katba ka Mohun Baganka la jop da 4-0 pyrshah ïa ka DSK Shivajians ba la ïakhun ha ka lah sngi U Blei.

Khatduh ba ka Shillong Lajong ka la ïakhun pyrshah ïa ka Mohun Bagan ka dei ha nongbah Shillong ha ka 12 tarik u Ïaiong jong ka I-League, ha JN Stadium, Polo, Shillong, ha kaba ki la ïakhaid da 1-1.

U coach ka SLFC, u Thangboi Singto u la ong, “Ka jingiakhun ba nyngkong ka Federation Cup ka la long kaba ïakhaid bor bha. Lada dei ba ngim lait ka penalty bad ngim bakla thep hi, kan jin lada long da kumwei.”

“Kan long ka jingïakhun kaba eh pyrshah ïa ka Mohun Bagan, namar ba ngi la duh ïa ki ar ngut ki player, kiba tbit, u Dicka bad u Nim Dorjee, kiba la mynsaw ha ka jingïakhun ba dang shu dep.”

“Ka Mohun Bagan ka long barabor ka kynhun kaba khlaiñ. Ka long ka kabu ban ïalehkai bad ban leh kham bha ha kane ka kynti. Ngin mih madan da ka jingmut jingpyrkhat kaba beit”, u la pynkut. Shillong, Jymmang 9: Ka Seng F.K.J.G.P (Mawlai Circle) kan pynlong biang pat ïa ka Vth Invitation Inter School Knock-Out Football Tournament ha ka 26 Jymmang 2017 ha Madan Heh Stadium Mawlai Phudmuri.

Ka Seng ka la pynlong ïa kane ka Tournament Sawsien kynthih bad kane ka dei ka sien kaba san. Ka jingpynlong ka Seng ïa kane ka Tournament ka long kum shi bynta ban wanrah ka jingïajan, ka jingïaieit bad ka jingïatylli.

Kumta na ka liang ka Seng ka khot ka wer ïa ki skul baroh khamtam kiba don ha ka shnong Mawlai ba kin wan ban ïashim bynta ha kane ka Tournament bad ki skul kiba kwah ban ïashim bynta ki hap ban pyntip noh shwa ka 20 mynta u bnai ha kine ki no. 9774984886, 9856609368. Ka Seng ka kitbok kit rwiang ïa ki skul baroh kiba ïashim bynta ha ka Subroto Cup u D.S.O EKHD. Cuttack, May: Ka lahduh ka I. League mynta ka aiom, ka Aizawl FC ka la rung sha ka semifinal ka Federation Cup, hadien ba ka la lah ba kan pynliem noh ïa ka Churchill Brothers da 2-1, ha ka jingïakhun ba la long mynta ka janmiet ha Cuttack. Ka Aizawl FC ka atam shakhmat da shi kol lyngba u Chullova ha ka mint ba 21, ia kaba la pynphai kylla noh da ka Churchill Brothers lyngba ka penlaty ba la shut da u Kromah ha ka minit kaba 84, pynban ha ka minit kaba 89 ka Aizawl ka la ioh ban thep ïa ka kol kaba ar lyngba u Laldanmawia Ralte ban pynlong ia ka ba kan jam sha kane ka kyrdan ïakhun. Shillong, Jymmang 9: Ka Umkrem lem bad ka Saphiwanbet ki la khur ïala ki nam jop ki jong ki ha ka lympung ïalehkai jong ka Riwar Cup kaba San hadien ba ki la lah ba kin pynliem ïa ka Ïasahthuh bad ïaka Dragon da 6-2 bad 3-1, ha ki jingïakhun ba la long hynne ka sngi ha madan Bakur, Dawki.Ki jingïalehkai ban wan kan dei ha ka 9 tarik ha kaba ka Bakur Evershine kan ïakhun pyrshah ïaka Driver XI bad ka Blowing Machine pyrshah ïaka Dawki SC ha ka por 2:00 PM bad 3:15 PM . Shillong, Jymmang :Ka Lawei Ka Ri Sports Social and Cultural Club Mawlai kala pynlong ïa ka “12th Carrom Board Tournament Championship 2017” naduh mynta ka sngi ha Mawlai Mawdatbaki Indoor Statium.

Ha katei ka sngi la ïa don lang ruh u Bah P.T. Sawkmie MDC kum u kongsan uba la pynbna ruh ha kaba ïadei bad ka jingplie ïa kane ka Tournament ha ryngkat u Bah BL Nongbri kum u Symbud Kongsan.

Ha kane ka sngi plie la ïa don lang ruh u General Secretary Bah A. Khyriem, vice President Bah G. Lymba, ki member jong Lawei Ka Ri Sports Social and Cultural Club, ki nongshim bynta na kylleng ka sor Shillong wat na ka thaiñ Ri Bhoi District.

U Bah A. Khyriem General Secretary ha ka jingkren ula ong ba ka Lawei Ka Ri ka sngewkmen ba manla u snem kala lah ban pynlong ïa kane ka jingïakop siat Carrom bad kane kadei ka sien kaba khatar.Ula ong ruh ba ïa kane ka jingïalehkai la lah ban pynlong da ka jingkyrkhu bad isynei ka jong U Blei, kumjuh da ka jingtrei shitom jong ki para dkhot.

Ha ka juh ka por na ka liang ka club baroh kawei ki ai khublei kyrpang ïa U Bah P.T. Sawkmie MDC kumjuh ïa u Bah B.L. Nongbri kiba la noh jingïarap lang sha ka club kaba ïadei bad ka jingsdang ïa ka tournament. Katno ngut kita kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïa kren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.

Dang shen wat ka sorkar Pdeng hapoh ka jingïalam jong u Myntri Rangbahduh ka Ri, u Narendra Modi, ki la pynbna ba la pynduh noh ïa ki lut 500 bad ki lut 1000 kiba rim ban khanglad ïa kata ka jingkynshew pisa beaiñ (black money) kaba long shi bynta jong kata ka bamsap. Hynrei haduh katno katei kan ïarap, tang ka por kaba lah ban batai.

Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ïing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.

Kaba kham ima eh mynta ka long ba la jan ka elekshon, ka por ba ki kyrtong na ki seng saiñpyrthei baroh kynthup ïa ki kyrtong shimet ki leit na kawei ka jaka sha kawei pat ryngkat ki tyngka pliah ban sam paidbah thik kumba sam shana ïa ki khynnah rit. Kane ruh kadei shi bynta ban hikai ïa ki paidbah kumno ban bam sap, ban pynlong ïa ki ban khmih lynti ba shisien ba la wan u kyrtong ki dei ban ïoh ei ei hynrei kim tip pat ba kito ki kyrtong ynda la jop ki hap ban pynmih pat ïa kaei kaba ki la pynlut.

Kumta, lada kren ïa ka jingsahdien, kadei hi namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki skim ne ki projek kam pynroi.

Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.

Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.

Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.

Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.

Kumba ong ka ktien riewstad, “ wat peit ïa u thngiat kiwei, hynrei peit shuwa ïa la u khung.....” bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.

Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh. Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.

Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap. Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh. Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.

Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri. Ngin ïa peit ïa bishar ïa kiei kiei kumba ki paw kumba ka long ha ka synshar khadar ha kane ka juk kaba mynta. Ngi ïa pule bad ngi ïohsngew ruh ïa ki khubor kiba man la ka sngi, ka roi ka par kam shym long kumba ka dei ban long kumba ngi khmih lynti, ki surok, ki lynti ki synkieñ kim biang, ka umbam umdih kam biang, ka bor ding ruh ym biang, ki jaka sumar pang kim don, lada don ruh ym biang, ym don Doctor etc., ki skul pule ruh ym biang na kata ka daw ba sa ïa wan lut sha Sor ban phah sumar, ban wan pule ban wad kam. Kaba kham sngew buhkhoh eh ka long ka jingshah klun ki jaka ha ki khappud bad ka jingshah leh ibeiñ kiba shong sha kito ki thaiñ, haduh mynta ruh ka sorkar kam shym leh eiei, ki nongmihkhmat ruh sngap jar jar ïa ka jingud jingnam ki bapli ki sangsot. Ha dorbar ruh ym ju ïohsngew ban ïa khylie ïa kane ka kam ïap kam im. Ha ki kot khubor ngi ïa kynnoh ba ka Sorkar kam salia kam peit, ngi kynnoh ba ki nongmihkhmat ki wan mih tang ha shuwa ka Election bad ki jingkular kiba shi khung. Ngi kynnoh ba ki nongmihkhmat kim salia ïa la ki Constituency hynrei tang ban biang ïalade. Ngi kynnoh ba ynda la jan ka Election , la sdang ban moromot ïa ki surok, wan jngoh ia jaka sumar pang, ki skul, sdang sa ka ïa kren pariah, ka rung ïing ïapbriew, sdang sa ka ai blanket, khiew shet, ki top um, etc., ngi ïa kynnoh laiphew jait hynrei la katta ruh ngi dang ïa jied hi ïa kijuh ki nongmihkhmat. Don eiei imat kaba pynshoh bieit ïa ki nongjied ban jied biang ïa ki. Ia kynnoh ba u kyrtong u bym don eiei na ïing, u shu riewspah kynsan ynda la long nongmihkhmat, ynda la long nongsynshar lei lei, la nang kham riewspah.

To ïa kynnoh sanphew ba kynnoh, tip ïa kane ka jingshisha ba dei ma ngi hi ki nongjied kiba la bakla than eh,ngi ïa jied ïa ki nongmihkhmat ki bym pyrkhat ïa ka bha ka miat jongnga jongphi, ia ka Constituency, ïa ka Ri bad ka jaitbynriew. Ki Nongmihkhmat haba ngi la jied te ki leh ïa kaba dei ban leh, haba ngi la ïa bakla hi, ngi ïa duhnong hi mangi. Mangi ki paid nongjied pat, namar bym khuid ïalade ngi kwah ban jied ïa para bymkhuid, mat ïa jot ka Ri bad ka jaitbynriew kam pher tang ba la biang ïalade. Imat ka rukom pyrkhat u paid nongjied ka long shisha kumta, khamtam ha nongkyndong, tang ba la ïoh bai rneng, ym salia ïa ka bha ka miat ka Ri, khlem pyrkhat ïa ka lawei ki khun ki kti bad ka jingbha jingmiat ka shnong ka thaw, ka Ri bad ka Jaitbynriew. To da pyrkhat bha mano ba duh nong, duh nong hi ma nga maphi u riewmadan, u paid nongshongshnong, ym ïoh surok, ym ïoh jaka sumar ba biang, ym poi um, ym don ki skul kiba biang bad kiwei kiwei kiba ngi ju khmih lynti na ka Sorkar ba kan pynbiang namar ki Scheme Sorkar kim poi sha kaba dei ban poi. Mangi ki paid nongjied haba ngi leit thep vote, ngi dei ban da ïa pyrkhat bha na ka bynta ki khun ki kti, kumno ka lawei jong ki kan long, da sngewsynei lem ïa ki tang ba la biang ïalade mynta shi khmat, ka lawei pat kaba dum, aiu kan jia ïa ki khun jongngi hadien ha bud. Ha shuwa ban sa long ka Election, la ïa khmih lynti pynban lano U Kyrtong un wan rung ïing noh ban wan ai bai rneng ban eh daw. Kaba kum kata ka don ka rukom pyrkhat ha ki por kiba mynta. Ym tang hangne ha ka Jylla jongngi hynrei ha kiwei kiwei ki jylla ruh kumjuh. Kumba ka paw, ha ki kotkhubor, U Shillong Times bad U Nongsain Hima dated 10.4.16, ha shwa ka Election ha West Bengal bad ha Tamilnadu, Ka Election Commission ka la ïoh kurup haduh Rs. 49 Klur bad tang na Assam ka la ïoh kurup Rs.46 Klur ka pisa ban leit sam ïa ki supporter, kata ruh ha ka por ka demonitisation, tip u ïa sei pisa kumno, la shu ïa shaïong ngain. Mynta ba la jan ka Election, ki Party nga tharai, ki la pynkhreh ban pynbiang bai rneng. Ka don ka jingïakren ïa khana sharum shaneng ba lada phim pat don baiseng da ki phew lak, da ki klur, ym long ïaleh election, dei namar kane ka daw, ki bajop ki hap ban ïa khyllie baiduh kaba ki la ther ha ka por ïaleh Election hapoh ki San snem bad ka pynbiang ïalade de ïa ka ban sa wan. Kynmaw ba dei ma ngi hi kiba la jied bakla ba sa sniew ka synshar khadar,ki nongmihkhmat kiba la ïa jied baroh shi katta kim long kiba khuid, kiba pyrkhat tang ïa ka malade, kin ïa thaw Sorkar kaba kumno?, hangno phi khmih lynti jingbha ei ei na ki?Namar kata kam shongnia ban kynnoh ïa ka Sorkar, ïa ki nongmihkhmat namar mangi hi ngi la ïa bakla.

Kum ki nongjied, to ngin ïa sangeh noh ki kam thok kam shukor, to ngin da khan bha ban jied ïa U Nongmihkhmat uba bha, uba tip briew tip Blei, u bym don jingthohbria, u bym don ka nam sniew ha ki, khamtam ïa kito kiba ngi la tip aïu ki la leh na ka bynta ka Constituency ha ka jingshakri jongki ha kine ki San snem kiba la dep, ki bym la don ki dak sniew ha ki (Criminal records), horkit hordong wat jied shuh ïa ki namar lada phi jied, kin shet shukor biang ïa phi haduh ba phin babe. Tip ïa kane ka jingshisha ba ka shong ha phi ha nga ban jied ïa kaba bha ne kaba sniew. Lada phi dang ieit ïa la ka Ri bad ka jaitbynriew bad dang pyrkhat ïa ka jingbha ki long dien bad ka lawei ki khun jongngi, to ngin jied ïa ki nongmihkhmat kiba don shisha ka jingmut ban shakri ïa u paidlang, shu kyrmen ba ki Party kin sei ki kyrtong kiba donburom. Ki don shisha ki nongmihkhmat (sitting MLA) kiba la ai shisha ka jingmyntoi ïa ka Jylla bad ïa ki Constituency jong ki, hapoh ki san snem, kum kita la dei ban jied biang lehse, kata ruh ka shong ha ka jingbishar bniah ki nongjied.

Lada ngi dang kwah ba ka Ri bad ka jaitbynriew kan im bad ka lawei kaba phyrnai ïa ki longdien jong ngi, to phi, ngin ïa pyrkhat thymmai noh ïa kiei kiei na ka bynta ka jingbha. Ngin ïa iehnoh ia ki kam bymman kiba ngi la bakla, nga ngeit ba U Blei Un sngap ïa ki jingduwai jongngi. Ka Ktien U Blei ka kren shai ïa kata ka ong, “Lada ki briew jongnga ïa kiba la khot da ka kyrteng jongnga (1) kin pynrit ïalade (2)bad kin duwai (3) bad kin wad ïa ka khmat jongnga (4) kin phai noh na ki lynti bymman jongki, kumta te (ong U Trai) Ngan sngew na bneng bad ngan map ïa ki pop jongki bad ngan pynkhiah ïa ka Ri jongki” (2 Khronikl 7: 14)

Kawei pat ka mat kaba ngi ju bakla pyrkhat, kata kaba ngi ju iohsngew na kiba bun ki ong, “ Yn leh aïu ban ïa leit thep vote, kan long hi kumjuh, kan myntoi aïu ïa ngi, ïoh myntoi uba ïoh, ka roi ka par pat kumjuh nang palat pynban.” Kane ka jingong, ka mih wat na ka shyntur kiba la nang la stad, ki riewshemphang, ki briew kiba sngewthuh. Kane ka jingpyrkhat ban boycott ïa ka Election ka long kaba bakla palat. Ha ka jingshisha baroh ki elector ki dei ban mih lut wat ki bym pat don kyrteng ruh ki dei ban leit thep kyrteng noh kumba ka Election Commission ka ong namar kan long ka jingmyntoi ïa u paidbah hi. Ia mih lut da u shnong, Ia leit thep vote, shon ïa u budam ïa ki kyrtong kiba I dei shisha ban long nongmihkhmat ban ïoh myntoi hi ka constituency lajong, ïa ka shnong, ïa ka Ri, ka jylla baroh kawei, dei hangta phi sa ïoh ïa ka jingsynshar kaba bha, ka roi ka par kan manbha bad ki jingkyrkhu na U Blei.,

Namarkata, nga kyntu ïa phi da pyrkhat bha ïa kane, na ka bynta ki khun ki ksiew jong ngi, sngew synei lem ïa ki. Lada ngi dang leh ki juh ki kam lali, ka lawei ki khun jong ngi kan long kaba dum. Mynta te dang biang, hadien pat kumno kan long ïa ka lawei ki Khun jong ngi, skul ruh ym biang, ki jaka sumar ruh ym biang, kam jam ruh la nang jwat, surok bah Two lane Four lane te la biang (pisa ba wan na sorkar pdeng) surok jylla pat nangsniew, jingkieng nang pra, ïing skul nang jot, ïing sumar pang nang kyllon, kumno kein phin sngew namar ma ngi kiba mynta ngin ïa shet shukor ïa la ki khun ki ksiew lajong hi. Ioh lad sa u khyllah jait, hangta nang jot shuh shuh. U Blei ruh Um sngap ïa ki jingdwai jongngi na bneng lada ngim pat iehnoh ïa ki kam bymman jongngi ba Un pynkhiah ia ka Ri. Ki Sengbhalang kiba kwah shisha ia ka bha ka miat ka Ri, khie noh mynta na kaba ïoh thiah, leit pynshai ïa kane ka jingshisha sha kylleng ka Ri namar ka por kam ap, ka Election kane ha khmut. Phi ruh kiba pule ïa kane ka jingthoh, sa nang pyn pur ïa kane ka khubor. U Blei Un map ïa ki jingbakla kaba ngi la leh, Un ïarap Un kyrshan ban long kiba khuid ha kane ka bynta. KHUBLEI !Shillong, Jymmang, 09: Ka Meghalaya Commercial Vehicle's Union (MCVU) hadien ba la ïohi ïa jingeh jong ki Kali kit mar kiba dei trai da ki trai ri trai muluk namar ka jingïohlad jong ki Kali kit Mar na shabar jylla ban kit ïa ki mar local hapoh ka jylla khlem ki kot ki sla kiba biang khamtam ka Trading Licence na ki District Council ka la dawa ba ka Sorkar ka dei ban tehlakam bad shimkhia halor kane.
“Kane ka jingïohlad jong ki ban kamai laitlan hapoh jylla jong ngi ka la long pynban ka jingiuhroit ïa ki hok kamai jong ki trai ri trai muluk bad ka long ruh kumba knieh ïa ka pliangja jong ki briew jong ngi da ki briew na shabar jylla. Kum kane ka jingïohlad ki briew na shabar jylla kan ym jia koit ha kawei ka jylla kaba ki briew na shabar kin ïoh leh katba mon,” ong u kyrwoh ba la phah da u Bah H. Mukhim, President ka MCVU.
Ka MCVU ka dawa na ka tnat Transport jong ka jylla bad na ki District Council ka KHADC bad JHADC ba ki dei ban shimkhia ban pynsangeh ïa ka jing kamai be-aiñ jong ki Kali kiba wan nabar jylla khlem ki kot ki sla kiba biang khamtam ka Trading Licence.
Ka MCVU ka dawa ruh ïa ki karkhana pynmih dewbilat nangne shakhmat ba kim dei shuh ban ai kit mar ïa ki Kali kiba dei nabar ka jylla hynrei ki dei ban ailad beit ïa ki kali jong ki trai ri trai muluk ban kit ïa ki mar. Shillong, Jymmang, 9: Ka KSU South West Khasi Hills District bad ka KSU Langkynma Area Unit ka la khot da ka jingïalang paidbah ha ka 12 tarik mynta u bnai ha ka por 11:00 baje mynstep ban dawa ïa ki runar ba donkti ban rahbor ïa u Samla Dajied Syiemlieh na ka shnong Umsur ba kin pyllait noh ïa u khlem kano kano ka jingpynmynsaw.
Ïa katei ka jingïalang yn sdang da kaba ïaid paidbah na ophis ka Seng na Nonghyllam sha Nongjri ban pynpaw ïa ka jingïatylli kum ka jaidbynriew.
Lah ban kdew hangne ki runar bym lah ban ithuh durkhmat ki la rahbor ïa u Samla Dajied Syiemlieh na Umsur bad dawa pisa haduh 5 klur tyngka. Kane ka la jia ha ka 27 tarik u bnai baladep. Une u samla u dei tang nongbud jong kali puhshilum u Bah Kynsai Dkhar. Kat haduh mynta ym pat lah satia ban lap ksai ïa une u samla.
Ha katei ka sngi, ka Seng ka kyntu ïa ki nongrahbor ba kin pynkut noh ïa ki kam thombor ha ka thaiñ bad wanrah ïa ka shongsuk shongsaiñ ha katei ka jaka.
Ka Seng ka dawa na ka Sorkar ba kan shimkhia ban pynthikna ba kiba kum kine kim dei ban jia shuh nangne shakhmat.
“Kineki jingjia ki dei tang ka daw ka jingkhyndiat ngut palat ki bor pulit ha katei ka thaiñ bad dei na kane ka daw ba kim lah ban tehlakam ïa kine ki jingthombor pyrshah ïa ka hok longbriew manbriew ha katei ka thaiñ,” ong u kyrwoh ba la phah da u Samla Forwardman Nongrem, President KSU South West Khasi Hills District.
Ka Seng ka khot ka wer namar ïa baroh ki paidbah katei ka thaiñ naduh ki nongïalam Niam, ki nongialam Shnong, ki Nonghikai bad khynnah skul, ki rangbah, ki Seng Samla Shnong, Seng Longkmie ban wan khnang khnang ha katei ka sngi. Shillong, Jymmang 09: Uwei u Ehrang ka Hynniew trep National Liberation Council (HNLC) ba bat ïa ka kyrdan SS Major, ula wan ban pyndem wait hynnin ka sngi hakhmat u Superin tendent of Police ka East Khasi Hills.
Une u ehrang ba rung sha ka HNLC naduh u snem 1996, u dei uba tip kyrteng u Combart Syad ba 36 snem ka rta, uba dei u Khun jong u Bah Marhil Suchiang ba shong ba sah ha Sonatila, Patharkandi Karimganj, Assam. Kat kum ka jingïathuh u Superintendent of Police, u Davis NR Marak la ong ba une u ehrang ula wan pyndem khlem kino kino ki tiar ïaleh.
Halor kane, ka HNLC kala pynshai ba ka jingkam jong u Combart ba u dei na ka Batch 1996 bad bat ïa ka kyrdan Major ka dei kaba shu pynheh bad shu thok.
U Bah Saiñkupar Nongtraw Publicity Secretary ka HNLC ula ong ba une u dkhot u dei jong ka batch 2001 bad ong ba ka jing bat ïa ka kyrdan major ha ka tnad shipai hi ka donkam ban biang ïa ka kyrdan pule ym kum u Combart u ba dang dei tang u khynnah ba pyndep ïa ka klas III bad wat tang ban thoh khasi bha ruh ym nang. Ka HNLC ka kyntu ba ym dei satia ban shu ngeit ïa ka jingkam jong ka Tnad Pulit bad jong une u ehrang. Jowai, Jymmang 09: Ka Ïingbishar jong ka District Session Judge, West Jaiñtia Hills District mynta ka sngi kala rai pynrem ïa u Shaibor Lyngkhoi halor ka kam lehkynshlein ïa I hep rit ba dang 12 snem kaba la jia ha u snem 2014 haka shnong Ummulong. Ka khubor kaba ïohlum ka ïathuh namar ba ula pynlut 3 snem 1 bnai ha phatok, ka ïingbishar ba donburom kam shym la rai ban pynshitom ne set phatok shuh ïa u Shaibor Lyngkhoi, hynrei kala hukum ba u dei ban siew T.25,000/- bad lada um lah ban siew ïaka pisa un shah set phatok sa 6 bnai. Nongstoiñ, Jymmang, 09: Ha ka sngi u Blei ba ladep uwei u rangbah uba la tip kyrteng kum u Bah Bresly Langrin 55 snem ka ka rta na ka shnong Pormawthaw kaba don hajan ka shnong Riangdo, West Khasi Hills District u la dklhat jubor ïa la ka ingim da kaba sdien phasi da u tyllai ha kawei ka tnad dieng kaba don hajan ka ïng jong u.
Katkum ka khubor ba la ïohlum la ïathuh ba kane ka la jia ha ka por kumba 1:00 baje noh phaisngi. La ïathuh ruh ba utei u rangbah u la pyrshang ban dkhat jubor ïa la ka jingim la lai sien ha ka por ba ladep bad dei ha katei ka sien ba saw ba u la duh syndon ïa la ka jingim. Shillong, Jymmang, 09: Ki nonghikai skul Deficit kiba don hapoh ka shatri jong ka Khasi Jaiñtia Deficit School Teachers Association (KJDSTA) ka pynpaw ïa ka jingkmen ban ïoh ïa ka khubor kaba thikna mynta ka sngi ba u Director ka School Education and Literacy (SEL) u la pyntip ba la pyllait ïa ka 1st quarter jong ka tulop ba dei ban siew sha ki nonghikai skul Deficit na bynta lai bnai jong u Lber haduh Jymmang 2017. Shillong, Jymmang 09: Shi bynta na ka jingpynmih pisa na ka bynta ban rakhe ïa ka jingjoh u mawmer ka jingdap 125 snem ka Skul KJP, ki Past Pulil’s Association ka K.J.P. Girls' Higher Secondary Shillong, kin pynlong ïa ka Fete ha ka 13 tarik mynta Jymmang 2017 ka ban sdang naduh ka por 10 baje mynstep haduh 5.50 janmiet ha compound Jong ka skul hi, Kumta ka Association ka khot ka wer sngewbha ïa baroh ki paidbah ba kin wan ban mad hi dalade ban shim bynta ha katei ka sngi . Shillong, Jymmang :Ka Seng Khasi Lawbah, East Khasi Hills District, kan pynlong ïa ka Shad Suk Mynsiem jong ka mynta u snem ha ka 12, 13 bad 14 tarik mynta u bnai ha Lympung Shad jong ka Seng kumba ju long.Kane ka Shad ka dei ka shad ainguh ai dem ïa U Blei Trai Kynrad Nongbuh Nongthaw shisien shi snem halor ki jingkyrkhu kiba ula theh ha ngi u khun bynriew.
Kumta na ka liang ka Seng ka wer ka khot ïa baroh ki parakur parakha kiba dng bat dang ksoh hala ka niam tynrai ban ïa wan pynshit pynshngain bad pynphuh pynphieng ïa kane ka shad da ka jingïashim bynta ban ïa mih nongshad kynthei bad shynrang ha ryngkat ka riam tynrai paka.
Shuh shuh ha ka miet 13 bad 14 tarik kan don ka jingïaleh drama da ki samla jong ka Seng hapoh ïing Seng Khasi Lawbah.Ka kyrteng jong ka drama ha ka miet 13 tarik kalong “Trep baieit i Mei” ba la pynbit pynbiang da I Bah B.Marwein bad ha ka miet 14 tarik “Ka jingieit ka Pynmong” ba la pynbit pynbiang da u Bah M.Kharbhih.Kane ka long katkum u kyrwoh lyngba u Rangbah K.Loniak Sawkmie, General Secretary Seng Khasi Lawbah. Shillong, Jymmang :Ka Balang Zoe Life Church, HQ Dhankheti, Shillong, kan pynlong ïa ka jingïaseng “Winds of Change’ naduh ka 12-14 tarik mynta u bnai ha madan football 3rd Mile Nongumlong.Ha ki sngi pohia ki jingïaseng kin long ha ka por 6 baje jan miet, katba ha ka sngi U Trai ki jingïaseng kin long ha ka por 11 baje mynstep bad 6 baje jan miet.Ki nongkren ha kine ki jingïaseng ki kynthup ïa u Rev.Gyan Basumatary bad u Rev. Dr. Hemo Prasad Das.Kane ka long katkum u kyrwoh lyngba u Pastor Valiant Kharbudnah jong ka Zoe Life Church. Shillong, Jymmang :Ka Jaiñtia Students Union ( JSU) Shillong Circle ka kyntu jur ïa ka Sorkar jong u Dr Mukul Sangma ban ai ïa ka tulop sha baroh kiba dei ban ïoh katkum ka hok jong ki nonghikai kumba ula kular ïa ki nonghikai. SSA. Ngi kum ka seng ngi pynpaw ka jingsngewkhia lada ki nonghikai 4th Teacher kim ïoh 20,493 tyngka kumba ioh lem kiwei ki nonghikai” ong ka Seng.Ka Seng kala ong ruh ba ha ka jingshisha ka sorkar jong u Dr Mukul ha ka jingïalang kaba dep jong ki myntri ki la dep rai ban pynkyntiew ïa ka tulop jong baroh ki nonghikai adhoc 100 percent.Kaba mut ba ki 4th Teacher kiba ïoh 6 hajar mynta bad kin ïoh 12 hajar tyngka.Kumta ka Seng ka kyntu ruh ïa ka Myntri ba dei khmih ia ka pule puthi I Kong Roshan Warjri na ka bynta ban peit ïa ki jingpule hapoh jylla bad ban shimkhia ïa ki jingdawa jong ki nonghikai katkum ka hok jong ki.Kane ka long katkum u kyrwoh lyngba u Bah EC Dkhar President JSU Shillong Circle. Shillong, Jymmang :Da ki spah tylli ki ïing ki sem ha ka shnong Sutnga, East Jaiñtia Hills, kila shah pynjulor noh ha u phria uba la ther tyngeh ha ka shiteng synia jong ka 5 tarik mynta u bnai.
Ha kaba ïadei bad kane ka jingjia na ka liang u Bah Imon me Sutnga General Secretary ka Dorbar Shnong Sutnga lyngba une u kyrwoh ula ong ba ka jinghap jong utei u phria uba heh kala wan jia ha ka por shiteng synia katba ki nongshong shnong ki dang don hapdeng ka jingioh thiah lyngngai.
Hynrei ula ong ba kane ka jinghap phria kala pynkyndit lut ïa baroh namar ki ïing ki sem jong ki kila pei bad tor na kane ka jingtied jong u phria ïa ki tnum ïing jong ki kat haduh ba ym long shuh ban thiah ban dem.Ula ong ruh ba kalong kaba isynei shibun ban ïohi ïa kiba bun ki longïing kiba la shah ktah jur ha kane ka jingjia namar ki iing ki sem jong ki kim long shuh ban shong ban sah.
Kumta ha kaba ïadei bad kane ka jingjia na ka liang ki nongshong shnong ki kyrpad jur ïa ki bor sorkar ba kin sngewbha ban phaikhmat lem sha kine ki lanot bad ban aijingïarap kyrkieh sha kitei ki longïing kiba la shah pynjulor. Shillong, Jymmang :Ka Seng CSWO Central Body hapoh ka jingïalam ka Kong Irene Hujon kum ka President, ryngkat ki dkhot na ki Unit bapher bapher ka pynrem jur ïa u Balajied Kyrpang Nongrum uba la nud ban pyniap beiñ ïala ka jong ka pyrsa kaba dang 7 snem rta.
Ka Seng kala ong ba une u runar u dei u briew u bym don shuh ïa ka jingiatiplem haduh ba u shlan ban leh sang bad shim syndon ïa ka jingim ba kordor jong kane ka heprit kaba dang lung rta. Ka Seng kala ong ruh ba kum ïa une u ksuid iakjakor la dei ban pynshitom da ka shnong bad u paidbah shuwa ban aiti sha ki bor aiñ bad ym dei ban ailad ba kum une u jait jingthaw un ïoh ban kharoi ha kane ka jylla namar ba ka long ka jingma ïa ki khyllung khynnah kiba lui lui bad kumjuh ruh ïa ki samla.
Shuh shuh ka Seng kala ong ba ka por mynta kala dei ba mangi ki paidbah nongshong shnong, la ha sor ne nongkyndong, ngi sngew dei ban dawa ban don noh da ki aiñ shnong kiba khlaiñ bad pyrkhing namar ba kumba ngi ïohi ba ka aiñ ka sting palat bad ka jingbishar ban ïoh ïa ka hok ka long jlan shaba palat.
Kumjuh ruh na ka liang ka seng ka kyntu ïa katei ka longïing kaba ngat ha kum kane ka apot, ban ïaid beit shakhmat khlem jingmap, la u dei u kñi ne u jingthaw khyllah aïu aïu ruh khnang ba ka imlang sahlang kan long kaba shngaiñ. 
