Set tulop u Director ka Soil Deptt ïa ka Samla ba kyntait sahmiet bad u ha Quarter
31 January, 2017

Shillong, K’lyngkot 30: Hadien u MLA shimet ka Mawhati Bah Julius Dorphang bad u Lat ka Jylla u V.Shanmuganathan, mynta pat sa u Director ka Tnad Soil & Water Conservation Bah D.Langstieh ïa uba la kynnoh ba ula set tulop haduh 6 bnai bad pynkyn riah kam ïa kawei ka samla ba 25 snem ka rta tang namar ba ka kyntait ban sahmiet ha ka ïingsah jong u.

Kane ka Samla kaba pass graduate na kawei ka College na Shillong, kala rungkam hapoh ka Directorate of Soil & Water Conservation, Shillong kum ka Orderly Peon naduh ka 12 tarik Risaw, 2015.

Hynrei, u Diractor Bah D.Langstieh ha ka hukum ba pynmih ha ka 8 tarik Naiwieng 2016, ula pynkynriah kam ïa kane ka samla sha ka Ophis jong u Joint Director ka Soil & Water Conservation, Research and Training, Conservation Training Institute, Byrnihat (Ri-Bhoi).

Kane ka hukum pynkynriah kam kala jia hadien shibnai hadien ba kane ka Nongtrei kala thoh shithi sha u Myntri ba khmih ïa ka Tnad Bah Ronnie V Lyngdoh (ka shithi ba don bad u Mawphor) ha ka 6 tarik Risaw, 2016.

Ha ka shithi ba phah sha u Myntri, kane ka samla kala ong “Nalor ka kam jong nga ha Ophis, u Ophisar (Director) u kwah ïa nga ban sah ha Ïingsah jong u ha ka por miet ïa kaba ym lah shym la pdiang satia da ki bahaïing hasem jong nga”.

“Watla nga sah marjan ka Ïing u Director ha Cleve Colony, hynrei u dang kwah ïa nga ban sah ha Ïingsah jong u hadien ba por wai trei” kala ong bad bynrap “Namar ba nga kyntait ïa ka jingkwah jong u, ula pynmih ïa ka hukum ban set ïa ka tulop jong nga bad pynlong ïa nga ban shem jingeh ha ka pisa tyngka ban pyndap ïa ka jingdonkam”.

Ka shithi kala ong ruh “Naba ngam ju ïoh soi ïa ka register wan trei (Attendance Register) namar ba nga hap leit pyntip beit ba nga wan trei hapoh ka Ïingsah jong u ha ka por 8 baje mynstep bad ba ngam ïoh lad ban soi kyrteng ha ka Register, kane kala pynlong ïa u Director ban pdew ba nga la jah trei kumba 6-7 bnai naduh ka 27 tarik Naitung, 2016, ïa kaba la shu thaw bad ka bym dei satia ka jingshisha”.

Haba ïakren bad Nongai khubor lyngba ka phone, kane ka Samla ba wat hashuwa ban leit mudui sha u Myntri, kala dep ruh ban mudui ïa ka sha ki Heh Ophisar jong ka kynthup u Under Secretary hynrei ym shym la don ba sangap satia.

“Khlem kano kano ka daw, u Director ula phah pynsangeh ïa ka tulop jong nga mynta la hynriew bnai bad mynta ula pynkyn riah ïa nga sha kawei pat ka District. Nga la leit sha Byrnihat bad buh ïa ka shithi sdang treikam (Joining Letter) jong nga” ong kane ka samla

Haba kylli, kane ka samla kala ïathuh ba hadien ka jingkyntait ïa ka hukum u Director( Ban sahmiet bad u), ula khang shisyndon ïa ka ban rung ha ka Ïingsah jong u bad la shu pynïeng ïa ka shabar Ïing naduh ka por ba ka wan mynstep haduh ka por ba wai trei”. “U (Director) ong ïa nga ba nga hap ban sah bad u naba ka dei ka kamram jong ka kat kum ka Rule. Nga la pyrshang ban wad ïa ka jingshisha la ka long don shisha ne em kata ka Rule hapoh Secretariat hynrei ngam shym la lap satia” kala ong.

Kat kum ka jingong jong ka, ha ka khyllipmat ba ka rungkam, la ïalam beit beit ïa ka sha ka Ïingsah u Director bad la phah sait ïa ki tiar ki tar bad phah nïad istiri ïa ki jaiñ ki nep jong u nalor ba ym shym la buh ruh ïa ka por trei ne por leit ïing. Ka ong ba ym ju don shuti ruh lait noh tang ka Sngi U Blei. Na ka liang u Nongthoh khubor ula pyrshang ruh ban ioh iakren ia u Director Bah D Langstieh hynrei ym shym la ioh satia. 
