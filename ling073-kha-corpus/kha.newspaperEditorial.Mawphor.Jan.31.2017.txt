KA JINGIEIT RI BAD KA JINGIEIT RANGLI!
29 January, 2017

Ka jingieit ka dei ka shap jong U Blei ba ka dei hi ka hukum jong U Blei bad ka dei hi ka jinglong jong U Blei. Ka long ka jingiaroh kaba halor tam ban iakren bad ban leh ia ka. Hynrei haduh katno ngin lah shisha ban im bad ban leh ia ka, lym da U Blei hi da lade u jied da ka bor jong u ban ai ka jinglah ha ngi iwei pa iwei. Ka long kaba jem ban ieit bad isynei ia kiwei kumba ju leh da ki sengbhalang, ki politishan bad kiwei pat ki kynhun ne riew shimet kiba ju leh ieit bad leh isynei sha ki riew rangli da ki bam ki dihj, ki jain ki nep kiba ki la ioh pdiang na kiwei pat ki riew heh spah ne ki company bapher bapher kiba kyshan ia ki. Hynrei kam long kaba suk ban knia shisha da lade ban leh bha ia kiwei na kaei kaba dei ka jong ngi hi. Katei ka mat jong ka jingieit ri bad ka jingieit rangli ka mih halor ka jingkylli jong uwei u rangbah kumne kine ki nongdie madan ki la ioh biang ban buhai basa harud surok haduh ba la pynsatah hi khait. Kawei ka jingkynthoh kaba khlain bha ba u la ai ka long " hato kine ki khar kiw khar kaw kiba tuid na ki heh paid ka ri India ruh ki dei ki rangli u Hynniewtrep seh mo"?

Ka long kaba sngewtynnad ban don ia ki sengbhalang, ki seng niam ne ki riew shimet kiba trei na ka bynta ban peit ia ka bha ka miat jong ki duk ki rangbali ban kyntiew ia ka bha ka miat jong ki. Hynrei ka long ruh kaba donkam pat ban peit ha baroh arliang jong ka tyngka pliah kata ia ka dor jong ka bad ka dur jong ka. Lada kum ki sengbhalang ki ieng ban kyrshan ia ki nongdie madan ka long ruh kaba donkam ban iatreilang bad ki ban pynsngewthuh sha ki ba kato ka rukom trei ne ka bynta jong ka jingim kam dei kaba kut, hynrei haba la biang ka sngi ka por ki la dei ban thaw noh da kiwei pat kilad ki lynti khnang ba ym tang ki briew kiba bha ban miat hynrei ka shnong ka thaw ruh kan long kumta lang. Kum ki sengbhalang donkam ruh ban don ia ka mynsiem ba ieng ia da ia ka mariang ban pynneh pynsah ia ki jingiatynnad bad jingdonburom jong ka.

Haba peit shisha ia ka jingbun kitei ki rangli bymdei Khasi uwei pat uwei u trai shnong um lah khlem da kynjik kynjah bad kynthoh ei ei bad kumno kine ki hehpaid ba na kiwei pat ki jylla ki la ioh ka lad ban trei ban ktah bad ban kamai kajih hangne ha ka nongbah bad ioh ruh ia ka jingiada ki sengbhalang. Hato ki nongshnong shnong jong ka jylla Meghalaya kn ioh mo kum kine ki jingiada lada kin leit sha kiwei pat ki bynta ka ri shabar la ka jylla. katto katne ki samla na ka thain Ri Bhoi ym mynta naduh ki snem 80s/90s ki la shah beh krat ha ki Assamese haba ki la pyrshang ban leit die wat tang ia ki sohtrun sha ki thain Guwahati, Assam. Katba hangne ha ka jylla jong ngi pat bad bihari, bengali kharjiw kharjaw baroh la ioh aram lut.

U wei u bar jylla ba shong die madan ha Khyndailad haba la kylli kai na u kumno u sngew ba katne ki ia buhai hapdeng jong ka khyndailad ba pynjakhlia ia ka, u la kynthoh ba na ka liang jong u ruh u sngewdiaw bha ia kane hynrei un leh kumno na thang ka kpoh. U la ong ruh haba dang don ba ailad te balei yn kynntait eh ia ka kabu. Kane ka jingiakren ka jia hadien jong ka jingiakhun hapdeng jong ka sorkar bad ki sengbhalang. Ka jingiohlad jongki bar jylla ban bsut ha kum kine ki bynta jong ka sor ban trei ban ktah ka nangpynshlur ia ki bad pynskhem ba kin sngew im bad ka nangpynskhem ia ka nongrim jong ki ban long ki nongbuhai shnong ba pura hapoh jong kane ka nongbah.

Kawei na ka mat ban pyrkhat ka long hato ka long mo kaba shonghok ban niew ia ki kharkiw kharkaw kum uta u duk u rangli jong ka jaidbynriew. Aiu kiwei pat ki sengbhalang kiba ieit hok shisha naka bynta ki rangli ka bri u Hynniewtrep hato ki shu long tang ki nongpeitkai mo bad ki ruh hato ki la iamynjur ban yn khot rangli noh ia ki kharjiw kharjaw kiba nangroi katba nangmih ki sngi hapoh jong ka nongbah Shillong. Hangno kata ka mynsiem ieit ri kaba shisha? Hangno ka lawei jong ka jaidbynriew, shano ka burom jong ka jylla, shano shuh kata ka Sctoland jong ka ri Mihngi. Hangno ka jingkyrmen ban iada bad kdup ia la ka ri bad ka jaidbyriew ? 
